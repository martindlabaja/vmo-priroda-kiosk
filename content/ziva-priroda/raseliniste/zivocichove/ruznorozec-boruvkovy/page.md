---
title: Různorožec borůvkový
gallery: true
---

*Arichanna melanaria*

Různorožec borůvkový patří mezi píďalky. Jako ostatní píďalky má vzhledem k tělu poměrně velká křídla, kdy zadní křídla nejsou o mnoho menší než přední. Samci mají hřebenitá tykadla, kterými vnímají samičí feromony. Je to druh se širokým areálem pokrývajícím většinu Eurasie, ale jen ostrůvkovitým výskytem. Ten je dán jeho vazbou na rašelinné biotopy. V České republice je hojnější v Čechách, na Moravě je známý z jesenických rašelinišť Rejvíz a Skřítek.  Motýli, kteří jsou aktivní ve dne i v noci, létají od června do srpna. Housenky se živí na bahenních rostlinách, jako je vlochyně bahenní (Vaccinium uliginosum), klikva bahenní (Oxycoccus palustris) nebo rojovník bahenní (Ledum palustre).