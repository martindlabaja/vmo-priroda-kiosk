---
title: Skokan ostronosý
gallery: true
---

*Rana arvalis*

V době rozmnožování je neobvykle nápadné zbarvení samců – nahromaděním podkožní lymfy dojde k zduření těla a celkově modrofialovému zbarvení, které spíše připomíná tropické druhy žab. K ukončení zimního spánku dochází obvykle koncem března. Samci aktivují dříve než samice. Posléze dochází k přesunům na vhodná místa k rozmnožování. Při rozmnožování samec uchopí samici v tzv. objetí (amplexus). Po odložení vajíček samec uvolní sevření samice. Počet vajíček může být od stovky až po tisíce. K líhnutí pulců dochází v závislosti na teplotě vody za necelý týden až po tři týdny. Vývoj pulce trvá od dvou do čtyř měsíců. Metamorfovaní (tj. přeměnění v dospělce) skokani se živí suchozemskými bezobratlými (např. brouci, pavouci, plži a mravenci).