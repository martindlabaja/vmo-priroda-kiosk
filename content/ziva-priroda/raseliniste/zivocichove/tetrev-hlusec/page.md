---
title: Tetřev hlušec
gallery: true
---

*Tetrao urogallus*

Obyvatel starých jehličnatých lesů, které jsou mozaikovitě propletené rašeliništi, vřesovišti a pasekami. Klíčovou rostlinou pro život tetřeva je borůvka (důležité jsou nejen její plody, ale hlavně i celá řada bezobratlých živočichů vývojově vázaná na ni). Pro kuřata jsou důležití mravenci, jejichž larvy a kukly jsou významnou složkou potravy. Dospělí jedinci žijí odděleně a pouze na jaře (obvykle v březnu a dubnu) se potkávají na tokaništích. V této fázi bývají kohouti někdy velice nebojácní a je známo mnoho případů, kdy nechali přiblížit člověka k sobě na několik metrů. O snůšku i kuřata pečuje pouze samice, a to až do podzimu, kdy se jedinci obvykle rozdělí na jednopohlavní hejnka. V zimním období se živí hlavně pupeny stromů a jehličím.