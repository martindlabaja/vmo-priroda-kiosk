---
title: Bříza bělokorá
gallery: true
---

Betula pendula *Roth*

**Čeleď:** *Betulaceae* – břízovité

**Charakteristika:**  
Opadavý, až 20 m vysoký strom, často s jednostranně nakloněným kmenem. Větvičky břízy jsou velmi dlouhé, tenké, ohebné, závojovitě převislé. Listy leskle tmavě zelené na líci, na rubu světlejší; na podzim se barví do zlatě žluté. Okrouhle oválné nebo trojúhelníkovité, dlouze řapíkaté, 2–6 cm dlouhé, lysé, velmi tenké a lehké. Samčí jehnědy jsou 3–6 cm dlouhé, převislé, světle žluté. Samičí jehnědy světle žlutozelené, vzpřímené nebo převislé. Plody jsou nepatrné nažky se dvěma postranními křídly. Uvolňují se ze zralých jehněd, které mají hnědou barvu. V každé jehnědě je několik set nažek – ty jsou roznášeny větrem do značně velkých vzdáleností. Borka hladká, stříbřitě bílá, s jednotlivými šedobílými příčnými pruhy – lenticelami. Letorosty jsou hnědočervené.

**Stanoviště:**  
Světlá stanoviště na okrajích lesů, paseky, rašeliniště, pastviny, skály. Patří k pionýrským dřevinám, které jako první osídlují nová stanoviště.

**Zajímavosti**:****  
Břízy mají velice světlé dřevo, které má poměrně velké využití v nábytkářství.  
Listy jsou využívány jak v lidovém léčitelství tak v medicíně pro výrobu léků. Působí diureticky a mají také dezinfekční účinky.  
Severské národy zavedly používání metliček z březového proutí v saunách.  
Březové dřevo obsahuje snadno hořlavé dehtové látky a proto hoří i mokré. Je velmi výhřevné, proto ho používali staří hutníci, když ještě nebylo známé uhlí, při tavení kovů a rud.  
Bříza je typický strom jara, lásky a světla. Keltové ji považovali za vtělení bohyně Matky. Zároveň pro ně byla i symbolem mateřské lásky, proto vyřezávali dětské kolébky téměř výhradně z březového dřeva.