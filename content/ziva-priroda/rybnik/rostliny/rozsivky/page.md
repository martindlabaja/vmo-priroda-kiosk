---
title: Rozsivky
gallery: true
---

*Bacillariophyceae*

Rozsivky jsou jednobuněčné hnědé řasy, které jsou opatřeny křemičitou schránkou, jejíž složení je podobné opálu. Jejich buněčný obsah tedy žije jako ve skleníku. Schránka rozsivek se nazývá miska, frustula. Ta se skládá ze dvou částí připomínajících krabičku s víčkem. Podle souměrnosti misky se rozsivky dělí na **centrické** (kulovité, radiálně souměrné) a **penátní** (souměrné podle jedné nebo dvou os, připomínající penál na tužky). Rozsivky žijí jednotlivě, nebo s pomocí slizu tvoří kolonie. Mají vyhraněné nároky na parametry prostředí a proto slouží jako bioindikátory. Druhové složení rozsivek na lokalitě vypovídá o stupni znečištění. Proto jsou rozsivky hojně využívány nejen k monitoringu čistoty povrchových vod, ale i k rekonstrukci paleolimnologických podmínek. V kriminalistice mohou pomoci vyřešit případy utonutí. Sedimentární horniny tvořené rozsivkami (diatomit) se používají na filtraci piva či jako abraziva do zubních past.