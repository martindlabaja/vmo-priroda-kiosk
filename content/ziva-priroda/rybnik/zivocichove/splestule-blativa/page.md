---
title: Splešťule blátivá
gallery: true
---

*Nepa cinerea*

Patří mezi naše největší ploštice. Stejně jako ostatní zástupci tohoto řádu má bodavě sací ústní ústrojí. Pohybuje se jen pomalu, neplave, ale leze na dvou zadních párech dlouhých končetin. Je dravá, na svou kořist číhá přitisknuta ke dnu nebo podvodní vegetaci. Po přiblížení vhodné kořisti, kterou bývají většinou drobní bezobratlí, bleskurychle vymrští přední pár nohou, který připomíná klepeta škorpiónů, což jí také v angličtině dalo název „vodní škorpión“, a uchopí do nich pevně svou oběť. Znehybněnou kořist bodne svým bodcem, vypustí do ní jed, a poté ji vysaje. Pod vodou vydrží asi půl hodiny a pak se musí jít nadechnout. Nad vodu ale vystrčí jen konec trubičky, kterou má na konci zadečku, a nabere pomocí ní vzduch do své soustavy vzdušnic.