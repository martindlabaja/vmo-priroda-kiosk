---
title: Jehlanka válcovitá
gallery: true
---

*Ranatra linearis*

Jedná se o naši největší ploštici. Tělo má dlouhé až 4 cm, stejně tak dlouhá může být i dýchací trubička na zadečku. Často také drží své přední loupeživé končetiny nataženy dopředu, takže celkem může být dlouhá až 10 cm. Připomíná pak stonek vodní rostliny a proto není snadné ji zpozorovat. Obývá podobné biotopy jako její příbuzná splešťule blátivá (Nepa cinerea), tedy zarostlé stojaté vody především v nižších polohách. Pod vodou se pohybuje pomalým lezením. Často ale také vylézá z vody a přelétá na jiná vhodná stanoviště. Loví vodní bezobratlé, ale i menší pulce a rybí potěr. Zimu přečkávají dospělci schovaní v rostlinném materiálu na dně rybníka. V létě kladou samice vajíčka do rostlin, nejčastěji do stébel rákosu (Phragmites australis).