---
title: Bruslařka rybničná
gallery: true
---

*Gerris paludum*

Bruslařky bývají často mylně považovány za vodoměrky. Vodoměrky jsou také štíhlé ploštice pohybující se po hladině vody, ale zdaleka v tomto nedosahují takového mistrovství jako právě bruslařky. Bruslařky mají první pár nohou silný a zkrácený, slouží jim hlavně k uchvácení kořisti, kterou bývá často hmyz spadený na vodní hladinu. Prostřední pár nohou je nejdelší a slouží jim k veslování. Zadní pár, který je také dost dlouhý, pak funguje jako kormidlo. Chodidla všech nohou mají hustě porostlá drobnými chloupky. Zvětšený povrch nohy tak lépe drží na hladině, pod kterou se nepropadne díky povrchovému napětí vody. Bruslařky se jediným rychlým pohybem prostředních nohou dokážou posunout o několik desítek centimetrů. Dospělé bruslařky umí také dobře létat, čehož využívají k šíření na další vhodná stanoviště.