---
title: Potápník vroubený
gallery: true
---

*Dytiscus marginalis*

Jeden z našich největších druhů potápníků, který dosahuje velikosti až 35 mm. Silně ochlupené zadní nohy používá k plavání. Dýchá vzdušný kyslík, který si nabírá do zásoby pod krovky tak, že nad hladinu vystrčí konec zadečku. Je to druh s pohlavním dimorfismem. Samice mívají krovky rýhované, kdežto samci hladké. Samci mají také na předních chodidlech kruhovou přísavku pomocí níž se při páření drží na samici. Obě pohlaví umí výborně létat. Žije poměrně hojně ve stojatých zarostlých vodách. Jsou to dravci, jejichž kořistí se stávají různí vodní bezobratlí, ale i menší rybky či žabí pulci. Dravé jsou i jeho larvy, které své oběti nepožírají celé, ale vysávají podobně jako pavouci. Jakmile larva doroste, vyleze na břeh a zakuklí se v zemi. Po čtrnácti dnech se z kukly vylíhne nový dospělec.