---
title: Znakoplavka obecná
gallery: true
---

*Notonecta glauca*

Tato dravá ploštice může dorůstat až 15 mm. Má člunkovité, silně vyklenuté tělo. Jméno dostala podle svého zvyku plavat břichem nahoru. Živí se vodními bezobratlými nebo hmyzem spadlým na hladinu. Ulovenou kořist vysává silným bodcem. Při neopatrném uchopení dokáže člověka tímto bodcem bolestivě píchnout. Pohybuje se pomocí třetího páru svých končetin, které jsou dlouhé, obrvené a slouží jako vesla. Stejně jako všechny ostatní vodní ploštice dýchá vzdušný kyslík. Umí také dobře létat, čehož využívá při svých přesunech na nová stanoviště. Je všeobecně rozšířena ve stojatých vodách rybníků, slepých ramen, i menších tůňkách. Znakoplavky jsou podobné klešťankám (Corixidae), které ale nemají tak klenuté tělo, plavou břichem dolů a živí se vysáváním vodních rostlin.