---
title: Okáč horský
gallery: true
---

*Erebia epiphron*

Okáč horský (rozpětí křídel 30–35mm) žije v horách nad hranicí lesa, kde obvykle bývá nejhojnějším motýlím druhem. V České republice má původní populaci pouze v Jeseníkách. Velmi bohatá subpopulace žije v oblasti hlavního jesenického hřebene (Malý děd – Ztracené kameny), mnohem menší a tudíž ohroženější subpopulace obývá oblast Mravenečníku – Vřesníku. V této oblasti se navíc plocha vhodná pro život tohoto okáče výrazně snížila po vybudování hydroelektrárny Dlouhé stráně. V letech 1932–1933 byl okáč horský introdukován z Jeseníků do Krkonoš. Motýl zde nalezl vhodné podmínky a tak je nyní jeho krkonošská populace velikostně srovnatelná s tou původní jesenickou. Dospělci létají v červenci a srpnu. Živí se nektarem, jež v Sudetech poskytuje hlavně rdesno hadí kořen (Bistorta major). Samice kladou vajíčka jednotlivě na různé trávy. Zimu přečkávají do země zalezlé housenky.