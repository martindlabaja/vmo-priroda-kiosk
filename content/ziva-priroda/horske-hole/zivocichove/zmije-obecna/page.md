---
title: Zmije obecná
gallery: true
---

*Vipera berus*

Zmije má neobvykle proměnlivé zbarvení. Nejčastěji se setkáme se šedými jedinci, kteří mají svrchu černou kresbu. Časté je i čistě černé zbarveni (tzv. melanizmus) nebo hnědé, hnědošedé a červenohnědé. Samci jsou výrazně menší než samice. V Olomouckém kraji je výskyt omezen převážně na vyšší polohy. Ostatně, zmije patří mezi nejotužilejší plazy. Obvykle je aktivní přes den, ale v teplých dnech přesouvá aktivitu do nočních hodin. Živí se hlavně drobnými savci (myšice, norníci a rejsci) a žábami. Jedové zuby se postupně nahrazují. V době letního intenzivního lovu potravy dochází k jejich rychlému opotřebení, a tak po měsíci a půl dochází k nahrazení novými zuby. Zimuje buď jednotlivě, nebo několik jedinců společně. K rozmnožování dochází ihned po svlečení, které probíhá přibližně měsíc po opuštění zimních úkrytů. Mláďata se rodí v průhledných obalech, k jejichž protržení dochází často již při průchodu kloakou.