---
title: Kobylka hnědá
gallery: true
---

*Decticus verrucivorus*

Patří mezi velké druhy kobylek, neboť délka těla může být u samic až 42 mm, ke kterým je ještě třeba připočítat až 20 mm dlouhé kladélko. Zbarvení má dosti variabilní, zelené, žlutavé hnědé, někdy i narůžovělé. Vyskytuje se místy i v nížinách, především ale v podhůří a horách, kde vystupuje až na horní hranici lesa. Tak je tomu i v Jeseníkách a na Králickém Sněžníku, kde je i ve výškách nad 1200 m n. m. velmi početná a hlasité cvrkání jejích samců tak výrazně oživuje toto jinak dost nehostinné prostředí. Jako jiné kobylky je převážně masožravá. Dříve byla používána v lidovém léčitelství k vykusování bradavic, od čehož dostala i své vědecké druhové jméno (verruca = bradavice, voro = požírat). Samice kladou do země několik desítek vajíček, která zde přečkávají zimu.