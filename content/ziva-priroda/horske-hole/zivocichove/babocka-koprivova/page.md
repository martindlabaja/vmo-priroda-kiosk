---
title: Babočka kopřivová
gallery: true
---

*Aglais urticae*

Na rozdíl od okáčů rodu Erebia, kteří jsou úzce přizpůsobeni horskému prostředí, se tento motýl vyskytuje na alpinských holích díky své široké životní přizpůsobivosti. Je to motýl s obrovským areálem, pokrývajícím většinu Eurasie, včetně rozsáhlých oblastí za polárním kruhem. Žije od nížin až po velmi vysoké polohy (v Himalájích až 5000 m n. m.). Jedná se také o druh vysoce mobilní, který často podniká různé migrace. U nás je rozšířen na většině území, hojný je zejména ve vyšších polohách. Vývoj housenek probíhá nejčastěji na kopřivě dvojdomé (Urtica dioica). Housenky z jedné snůšky se nejprve drží pospolu a vytváří si i společný zámotek. Starší housenky žijí již solitérně. Stadium kukly trvá krátce, jako u ostatních baboček totiž přezimují vylíhlí dospělci. Proto také babočky patří mezi první motýly, kteří se na jaře v přírodě objevují.