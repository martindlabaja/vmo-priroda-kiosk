---
title: Jeřáb ptačí
gallery: true
---

*Sorbus aucuparia L.*

**Čeleď:** *Rosaceae* – růžovité

**Charakteristika:**  
Opadavý listnatý strom vysoký do 15 m. Koruna nepravidelná, většinou otevřená, okrouhlého nebo oválného obrysu. Listy lichozpeřené, asi 20 cm dlouhé a kolem 10 cm široké. Lístky jsou u báze asymetrické, ostře zubaté. Mladé rozemnuté listy voní po marcipánu. Květy krémově bílé s pěti korunními lístky, mají asi 1 cm v průměru, uspořádány v bohatých vzpřímených latách. Plody červené, jedlé, ale většinou hořké malvice, kulaté, asi 7 mm velké. Borka stříbřitě šedá, s jemnými trhlinami. Letorosty šedo-purpurové, zpočátku jemně chlupaté, později lysé.

**Stanoviště:**  
Světlomilný druh obsazující i kamenité nebo jílovité půdy. Patří k pionýrským dřevinám. Roste po celé Evropě na okrajích luk, v řídkých lesích od nížin po nadmořské výšky 2000 m. Často je vysazován podél cest.

**Zajímavosti**:****  
Plody jeřábu – jeřabiny obsahují kyselinu sorbinovou, cukr, třísloviny, pektin, vitamíny a barviva. Droga z nich má účinek mírně projímavý a diuretický.  
Z jeřabin se dělá chutná, lehce natrpklá zavařenina, která se podává k masu, hlavně ke zvěřině.  
Staří Velšané z jeřabin vyráběli mošt.