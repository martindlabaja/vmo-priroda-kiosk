---
title: Vratič obecný
gallery: true
---

*Tanacetum vulgare* (L.) Bernh.

**Čeleď:** *Asteraceae* – hvězdnicovité

**Charakteristika:**  
Vytrvalá, až 120 cm vysoká bylina s hustě olistěnou lodyhou. Listy jsou střídavé, tmavě zelené, matné, přetrhovaně peřenosečné. Drobné zlatožluté květy jsou uspořádány v terčovitě zploštělých úborech. Kvete od července do září. Plodem je nažka.

**Stanoviště:**  
Roste na okrajích cest, úhorech, mezích, v lomech, na železničních náspech, rumištích, březích vodních toků.

**Zajímavosti**:****  
Obsahuje látky, díky kterým se v minulosti používal jako prostředek k vypuzení střevních parazitů a také k vyvolání potratu. Je jedovatý a může způsobit až smrtelnou otravu. Proto se dnes již vnitřně nepoužívá.  
Výrazný pach podobný kafru odpuzuje řadu druhů hmyzu.  
Zevně se používá při léčbě nehojících se ran a revmatu.  
Z vrcholků kvetoucích lodyh se připravovalo barvivo k barvení vlny a látek do odstínů žluté, zelené a hnědé.