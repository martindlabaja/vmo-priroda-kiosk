---
title: Střevlík fialový
gallery: true
---

*Carabus violaceus*

Tento dravý brouk dorůstá velikosti až 35 mm. Poznávacím znakem je jasně fialová obruba štítu a krovek. Zbytek těla je tmavě modrý až černý. Krovky jsou hladké, bez rýh nebo hrbolů. Patří mezi nejčastěji pozorované střevlíky, protože se kromě lesů vyskytuje běžně také v antropogenně ovlivněných biotopech – městech, loukách a polích. Má převážně noční aktivitu. Jeho kořistí se nejčastěji stávají slimáci, žížaly anebo larvy jiného hmyzu. Podobnou potravou se živí i jeho larvy. Stejně jako jiní velcí střevlíci se v nebezpečí brání silnými kusadly a také vystříknutím silně páchnoucí látky. Zimu přečkávají jak dospělci, tak i larvy pod kůrou nebo ve starých pařezech.