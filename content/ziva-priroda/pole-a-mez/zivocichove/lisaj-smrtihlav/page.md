---
title: Lišaj smrtihlav
gallery: true
---

*Acherontia atropos*

Patří mezi naše největší (rozpětí křídel až 130 mm) noční motýly. Známý je také díky kresbě na hrudi, která vzdáleně připomíná lidskou lebku. Lidé v celém jeho velkém areálu, který sahá od jižní Afriky až po severní Evropu, mu kvůli tomuto charakteristickému zbarvení připisovali či stále připisují negativní vlastnosti. Člověku samozřejmě není nijak nebezpečný, jediné drobné škody může způsobit včelařům, neboť často létá do úlů, kde konzumuje med. Zajímavá je jeho obrana před predátory, kdy v nebezpečí vyluzuje pomocí krátkého sosáku pisklavé zvuky. K nám zalétá jen na léto. Jeho velké zelené či žluté housenky se živí na různých lilkovitých rostlinách, nejčastěji bramborech. Kuklí se hluboko v zemi, ale i tak kukly zřídka přežijí naši zimu. Část motýlů se však vylíhne již na podzim a potom odlétají na svá jižně položená zimoviště ve Středomoří nebo Africe.