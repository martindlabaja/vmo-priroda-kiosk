---
title: Kobylka zelená
gallery: true
---

*Tettigonia viridissima*

Svou délkou, která může přesahovat i 4 cm, zaujme každého pozorovatele. Samice mají na konci těla navíc ještě 2 cm dlouhé kladélko. Na mohutné hlavě má velmi silná kusadla, kterými zabíjí svou kořist. Tou bývají často housenky nebo jiné hmyzí larvy. Kusadly se ale také brání a při nešetrném uchopení člověkem ho dokáže citelně kousnout. Na hlavě má velmi dlouhý pár tykadel, čímž se kobylky liší od příbuzných sarančat, která mají krátká tykadla a býložravý způsob života. Kobylky také vydávají své cvrkavé zvuky třením křídel o sebe navzájem, kdežto sarančata třením zadních stehen o křídla. Kobylka zelená se vyskytuje v teplejších oblastech našich nížin až pahorkatin. Přednost dává vyšší vegetaci, nalezneme ji tedy často zejména na statných bylinách, keřích a stromech. Nejčastěji se pohybuje lezením či poskoky, jen v nebezpečí prchá neobratným letem.