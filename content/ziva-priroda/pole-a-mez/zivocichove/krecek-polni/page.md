---
title: Křeček polní
gallery: true
---

*Cricetus cricetus*

Jeden z našich nejbarevnějších druhů savců. Obývá výlučně zemědělskou krajinu v nížinách. Na polích si vyhrabává podzemní norové systémy. Každý jedinec má obvykle svůj vlastní norový systém, který si hájí před ostatními. Aktivní je hlavně v noci. Před zimním obdobím si vytváří značné zásoby potravy, často i o hmotnosti několika kilogramů. V zimních měsících upadá do zimního spánku – hibernace. Hibernace trvá obvykle 40 až 80 dní, přičemž i v této době se na krátkou dobu probouzí a opět upadá do spánku. Na jaře se samci probouzejí dřív než samice. Krátce na to dochází k páření. Samice jsou gravidní tři týdny a mají dvakrát až třikrát do roka obvykle 4 až 12 mláďat.