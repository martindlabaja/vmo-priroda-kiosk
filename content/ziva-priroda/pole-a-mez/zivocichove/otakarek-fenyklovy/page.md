---
title: 'Otakárek fenyklový '
gallery: true
---

*Papilio machaon*

Patří mezi naše největší a také nejkrásnější motýly. Má obrovský areál pokrývající Evropu, Asii, i severní Ameriku. Je také velmi mobilní, může podnikat částečné migrace. V České republice je nyní zcela běžný, i když ještě před pár desítkami let byl vzácnější, zřejmě kvůli příliš intenzivní zemědělské činnosti. Motýli létají od dubna v okolí polí, na zahradách, stepích, loukách. Jeho housenky se živí různými zástupci miříkovitých (*Apiaceae*). Malé housenky vzhledem napodobují ptačí trus, starší mají výrazné aposematické zbarvení, které má odrazovat predátory. V ohrožení jsou navíc schopny vystrčit na hřbetě za hlavou vidlicovitý orgán (osmeterium), z kterého se uvolňují zapáchající látky. V našich podmínkách se vyvíjejí dvě generace, takže dospělí motýli se dají pozorovat až do října. Přezimují však pouze kukly.