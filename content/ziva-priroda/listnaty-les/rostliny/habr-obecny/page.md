---
title: Habr obecný
gallery: true
---

Carpinus betulus *L.*

**Čeleď:** *Betulaceae* – břízovité

**Charakteristika:**  
Statný listnatý strom s širokou a vysokou, často poněkud nepravidelnou korunou. Dorůstá do 20 m. Listy jasně až tmavě zelené, lesklé, podlouhle vejčité, většinou mírně asymetrické. Mají výraznou žilnatinu, jsou zprohýbané podél žilek. Samčí květy v žlutavých, převislých jehnědách. Samičí jsou malé, zelené, na koncích větévek. Plody jsou široce vejcovité zploštělé oříšky, které jsou opatřeny výraznými trojlaločnými listeny – ty jsou světle zelené (na jaře a v létě v nich probíhá fotosyntéza, takže listeny pomáhají výživě zrajících semen), později se funkčně proměňují v létací orgány – semena mohou být zaváta do vzdálenosti 1 km. Borka tmavě šedá, zpočátku hladká, později jemně popraskaná.

**Stanoviště:**  
Má rád humózní půdy bohaté na živiny.

**Zajímavosti:**  
Dřevo habru je velmi tvrdé a pevné. Dříve se z něj vyráběly vačkové hřídele, palečná a ozubená kola při stavbě mlýnů. Dnes se někdy používá pro výrobu násad.  
Habr snáší seřezávání, proto nachází upotřebení ve tvarovaných živých plotech i velkých živých stěnách v barokních zahradách a parcích.