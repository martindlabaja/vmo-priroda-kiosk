---
title: Orlíček obecný
gallery: true
---

Aquilegia vulgaris *L.*

**Čeleď:** *Ranunculaceae* – pryskyřníkovité

**Charakteristika:**  
Vytrvalá, až přes 0,5 m vysoká bylina. Má silný oddenek a přímou, rozvětvenou, řídce olistěnou, 3–10květou lodyhu. Přízemní listy dlouze řapíkaté, 2x peřenodílné, na rubu světle zelené a chlupaté. Listy lodyžní přisedlé, menší, méně dělené až jednoduché. Květy dlouze stopkaté, nící, až 5 cm v průměru, tmavě fialově modré. Kališní lístky široce vejčité, na špičce zelenavé, 15–30 mm dlouhé. Korunní plátky jsou protažené v dlouhou zakřivenou ostruhu. Kvete od května do července.

**Stanoviště:**  
Světlé lesy a jejich okraje, paseky, křoviny, suché louky, preferuje půdy vápnité nebo na silikátových podkladech. Objevuje se roztroušeně od nížin až do hor.

**Zajímavosti**:****  
Obsahuje jedovaté látky způsobující poruchy dechu, srdce a křeče, po požití šťávy z čerstvé rostliny se dostaví bolesti hlavy a slabost, při větších dávkách průjem.  
Od 15. století pěstovaný jako okrasná trvalka. Kulturní formy mají různé barvy a tvary květů.  
Je zařazen do Červeného seznamu cévnatých rostlin ČR v kategorii ohrožených druhů.