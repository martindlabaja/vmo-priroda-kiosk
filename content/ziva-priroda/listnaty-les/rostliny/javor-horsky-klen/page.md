---
title: Javor horský, klen
gallery: true
---

Acer pseudoplatanus *L.*

**Čeleď:** *Aceraceae* – javorovité

**Charakteristika:**  
Většinou statný, 30–40 m vysoký opadavý strom, s vysokou, klenutou, velmi pravidelnou korunou. Listy dlouze řapíkaté, v obrysu okrouhlé, většinou pětilaločné – přední tři laloky jsou zhruba stejně velké, spodní výrazně menší. Listy jsou na líci matné, tmavě zelené, na rubu šedozelené. Na podzim se barví do zlatožluta. Květy drobné, žlutavě zelené, jsou uspořádány v převislých, 10–12 cm dlouhých latách. Mezi tyčinkami a pestíkem je žláznatý terč. Plody jsou okřídlené dvounažky – křídla svírají ostrý až pravý úhel. Borka růžově až žlutavě šedá, odlupuje se v nepravidelných plátcích.

**Stanoviště:**  
Pochází z horských lesů Jihozápadní Asie a Evropy. Je stále důležitým stromem ve smíšených horských bučinách, který často vystupuje až ke stromové hranici.

**Zajímavosti:**  
Kleny byly od středověku využívány k výrobě potaše – uhličitanu draselného, suroviny nezbytné pro výrobu skla, mýdla. Potaš se získávala spalováním celých stromů „nastojato“. Tzv. popeláři do kmene javorů vyhloubili otvor, ve kterém udržovali oheň. Spálením dřeva se získal draselný popel. Z něj se vyluhováním vodou a následným odpařením získávala potaš.