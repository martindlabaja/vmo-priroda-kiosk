---
title: Plšík lískový
gallery: true
---

*Muscardinus avellanarius*

Drobný hlodavec, který si splétá charakteristické kulovité hnízdo ze stébel trav a listí, obvykle v hustých mladých porostech na pasekách, okrajích lesů a v křovinatých biotopech. Hnízdo si lze splést s hnízdem myšky drobné. Myšky mají ale hnízda ze stébel, která jsou podélně opracovaná. Ve vzrostlých lesích s oblibou využívá dutiny ve stromech a lze ho nalézt i v ptačích budkách. Aktivní je pouze přes noc. Přes den často upadá do hlubokého spánku (tzv. torpor), kdy se stočí do klubíčka a sníží svou teplotu na úroveň okolí. Aktivní je od dubna do října. V zimě spí (hibernuje) v půdě, pouze pár centimetrů pod povrchem. V případě nebezpečí dokáže před predátorem upustit část ocasu, která již nedorůstá. Samice mají obvykle jeden vrh do roka (v červnu), ale při nízkých hustotách plší populace může část samic mít i druhý vrh v srpnu.