---
title: Martináč bukový
gallery: true
---

*Aglia tau*

Tento velký a nápadný motýl (rozpětí křídel 50-65 mm) se vyznačuje pohlavním dimorfismem. Samci jsou menší a mají dlouze hřebenitá tykadla. Hojně létají i ve dne, kdežto samice přes den jen odpočívají na kmenech, pařezech apod. Patří mezi jarní druhy, motýli se líhnou někdy už v březnu, nejčastěji v dubnu či počátkem května. Na křídlech má nápadné kulaté skvrny, podle nichž se mu někdy také říká paví oko bukové. Ve středu těchto skvrn je ještě menší bílá skvrna ve tvaru řeckého písmene tau, podle které zase dostal motýl svůj vědecký název. Motýl se vyskytuje poměrně hojně v listnatých a smíšených lesích pahorkatin, kde se jeho zeleně zbarvené housenky živí listím buků, v menší míře i jiných listnáčů. Housenky mladších instarů mají na těle nápadné trnovité výběžky, které u nejstarších housenek mizí. Kuklí se na zemi v hrabance, kde potom černá kukla přečká zimu.