---
title: Plch velký
gallery: true
---

*Glis glis*

Nejčastěji se s ním setkáme v letních měsících na půdách chalup a chat v blízkosti starých listnatých lesů. Jsou aktivní pouze v noci. Přes den spí v dutinách. Plši přirozeně obývají dutiny stromů, kde v letních měsících, jednou do roka, vrhají i mláďata. Obvykle na počátku srpna samice vrhá sedm mláďat. V zimě patří mezi jedny z nejdéle spících savců na světě. Na Moravě se běžně ukládají ke spánku od září a probouzejí se až v červnu. Spí hluboko pod zemí, obvykle u kořenového systému stromů. Potravou jsou silně vázáni na bukvice a žaludy, které tvoří hlavní složku jejich potravy. V letech, kdy neplodují buky a duby, plši výrazně zkracují svou letní aktivitu, nerozmnožují se a snaží se prospat do dalšího roku. Díky tomu jsou na hlodavce poměrně dlouho žijící. Na Moravě jsou velice hojní v podhůří Nízkého Jeseníku a Oderských vrchů. Již od dob Římanů se lovili pro jídlo.