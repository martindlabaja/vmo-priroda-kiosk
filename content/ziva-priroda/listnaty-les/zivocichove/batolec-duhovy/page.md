---
title: Batolec duhový
gallery: true
---

*Apatura iris*

Je opravdový krasavec mezi našimi motýli. Základní barva svrchní strany jeho křídel je sametově černohnědá, ale u samců má navíc při určitém úhlu pohledu výrazný modrofialový lesk. Je to lesní druh, který můžeme zastihnout nejčastěji v okolí říček a potůčků, kde rostou živné rostliny housenek, jimiž jsou různé druhy vrb (Salix spp.) Starší housenky vzhledem i listy vrby připomínají. Zimu přečkávají v zámotku vrbového listu a teprve na jaře se zakuklí. Nová generace létá od června do srpna. Samce můžeme pozorovat na zemi v okolí kaluží, nebo na exkrementech, kde sají šťávy. Často jich takto sedá i více pohromadě. Samice se pohybují většinou vysoko v korunách stromů, kde se živí mízou stromů a medovicí mšic.