---
title: Chroust obecný
gallery: true
---

*Melolontha melolontha*

Jeden z našich nejznámějších brouků, který se dříve pravidelně přemnožoval. Z jednoho stromu se dal setřást třeba kýbl těchto brouků, kteří potom byli nabízeni jako potrava domácím zvířatům. Tyto doby jsou však již minulostí. Patrně vinou intenzifikace zemědělství a používáním pesticidů se z tohoto obávaného škůdce stal na většině našeho území vzácný brouk. Dospělci začínají létat v květnu. Živí se listím listnatých stromů, zejména dubů a buků, ale taky ovocných dřevin. Samice pak kladou snůšky několika desítek vajíček do země na různých otevřených plochách, polích, sadech, zahradách i lesních pasekách. Larvy jsou ponravovitého typu, tedy silné, bílé a stočené. V půdě žijí tři roky, během nichž požírají kořínky nejrůznějších rostlin od obilovin po smrky. Třetí rok se vylíhne brouk, který pod zemí ještě jednou přezimuje a až další jaro vylézá nad zem.