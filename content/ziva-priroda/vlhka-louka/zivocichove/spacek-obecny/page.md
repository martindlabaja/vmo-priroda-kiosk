---
title: Špaček obecný
gallery: true
---

*Sturnus vulgaris*

Jeden z našich nejznámějších ptačích druhů. Vždyť v nejedné zahradě je vyvěšena budka „špačkovník“ a snad každý z nás se musel podělit o třešně ve své zahradě se špačky. Jejich hlavní potravou jsou ale bezobratlí živočichové. Na konci léta jsou špačci v nádherném lesklém šatu se zřetelnými bílými tečkami. Tyto bílé tečky se postupně v průběhu roku odírají, a tak o několik měsíců později jsou již nepatrné. Špačci jsou vynikajícími imitátory zpěvu jiných ptáků. U nás hnízdí jednou až dvakrát do roka. Jako jedni z mála ptačích druhů si přidávají někdy do hnízda aromatické rostliny. Po vyhnízdění, v létě, vytvářejí obrovská hejna čítající tisíce jedinců. Zimoviště se nacházejí v Itálii a Francii.