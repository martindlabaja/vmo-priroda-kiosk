---
title: Hnědásek jitrocelový
gallery: true
---

*Melitaea athalia*

Tento hnědásek je v České republice hojně rozšířený od nížin až do hor. Je schopný obývat velmi různorodá prostředí. Některé populace žijí v lesích, jiné na stepních lokalitách, další na vlhkých loukách. Dospělci často sají různé zahnívající látky z vlhké země. Na takových místech se může nashromáždit i několik desítek jedinců. Samci poletováním na lokalitách vyhledávají samice. Samice kladou ve shlucích až 150 vajíček. Vylíhlé housenky společně putují na hostitelskou rostlinu, kterou bývá nejčastěji jitrocel kopinatý (Plantago lanceolata). Mladé housenky si často spřádají společnou síť, ve které se zdržují, pokud se zrovna nekrmí. Staré housenky již žijí samotářsky. Po přezimování housenky již moc nežerou, spíše se jen vyhřívají a nakonec se zakuklí. Nová generace imag létá od května do srpna.