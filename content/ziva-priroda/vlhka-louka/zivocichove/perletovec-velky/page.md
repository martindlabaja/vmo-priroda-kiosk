---
title: Perleťovec velký
gallery: true
---

*Argynnis aglaja*

Perleťovec velký má rozpětí křídel až 55 mm. Svrchní strana křídel je zbarvena jako u ostatních perleťovců oranžově s hnědými skvrnami. Naspodu zadních křídel má místy zelenavé zbarvení a také nápadné bělavé skvrny. Rozšířený je od nížin do hor na různých otevřených stanovištích, jak xerotermních, tak i vlhkých. V České republice je jeho populace vcelku stabilní, zřejmě i díky poměrně vysoké mobilitě, která mu umožňuje osídlovat nově vzniklá stanoviště. Dospělci se živí nektarem různých květů, často pcháčů (Cirsium spp.) nebo bodláků (Carduus spp.). Samice kladou vajíčka do porostů violek (Viola spp.). Housenka se vylíhne ještě v létě či začátkem podzimu, ale po zkonzumování vaječných obalů začne hibernovat a přečká tak zimu. Teprve na jaře začínají housenky ožírat listy violek.