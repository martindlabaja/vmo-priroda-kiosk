---
title: Vřetenuška obecná
gallery: true
---

*Zygaena filipendulae*

V České republice žije 15 druhů vřetenušek. Jsou si navzájem dost podobné. Základní barva těla a křídel je černá. Na tomto podkladě mají červené, bílé či žluté skvrny. Toto nápadné zbarvení upozorňuje potenciální predátory na nechutnost vřetenušek (tzv. aposematismus). Vřetenuška obecná patří k nejhojnějším druhům, je rozšířena na travnatých, slunných místech od nížin až do hor. Motýli létají od června do srpna, aktivní jsou přes den. Živnou rostlinou jejích žlutých, chlupatých housenek jsou různé bobovité (Fabaceae), zejména čičorky (Coronilla spp.) a štírovníky (Lotus spp.). Housenka se kuklí v kokonu, který přilepí na stéblo trávy. V této podobě pak přezimuje.