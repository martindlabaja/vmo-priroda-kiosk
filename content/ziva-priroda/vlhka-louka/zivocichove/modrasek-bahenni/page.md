---
title: Modrásek bahenní
gallery: true
---

*Maculinea nausithous*

Tento hnědě zbarvený modrásek létá v letních měsících na vlhkých loukách s výskytem krvavce totenu (Sanguisorba officinalis), který je jedinou živnou rostlinou jeho housenek. Samice klade několik vajíček do rozkvetlých květů, kde potom housenky asi 2–3 týdny vyžírají obsah semeníků. Starší housenky se však přestávají živit rostlinnou potravou. Vylézají z hlávek krvavce a padají na zem. Na zemi jejich pach přiláká mravence druhu Myrmica rubra, kteří housenky odnesou do svého mraveniště. Mravenci však housenky nesežerou, naopak housenky zde žijí jako paraziti a požírají v mraveništi kukly i larvy svých přelstěných hostitelů. Modrásek bahenní je v České republice široce rozšířený a jeho zdejší populace patří k největším v Evropě.