---
title: Kyprej vrbice
gallery: true
---

*Lythrum salicaria* L.

**Čeleď:** *Lythraceae* – kyprejovité

**Charakteristika:**  
Vytrvalá, 30–200 cm vysoká bylina. Lodyha přímá, tupě až křídlatě 4hranná, dole lysá, výše srstnatá. Listy kopinaté, celokrajné nebo jemně pilovité. Červenofialové květy seskupeny v 10–20 cm dlouhých klasech. Kvete od června do září.

**Stanoviště:**  
Vlhké, alespoň krátkodobě zaplavované louky, břehy, rákosiny, vlhké příkopy, mokřady, rašeliniště. Půdy střídavě vlhké až bahnité, kyselé, dusíkaté na světlých stanovištích.

**Zajímavosti**:****  
Kořen (*Radix lythri*) a kvetoucí nať (*Herba lythri*) obsahují celou řadu látek, díky kterým se od starověku využívají v léčitelství. Kořen se užívá při průjmech (včetně infekčních provázejících úplavici či tyfus), při zánětu žaludku a střev nebo při ženském krvácení, má rovněž močopudné účinky. Natě se užívá při epilepsii a při šumění v uších. Kašovité obklady z čerstvé natě se užívají na nehojící se rány.  
Latinské rodové jméno je odvozeno z řeckého „*lythron“*, což znamená *prolitá krev*.  
Díky obsahu taninů se používal v koželužství. Ze šťávy z kořenů se získává červené barvivo pro barvení vlny a látek. Z květů se vyrábělo barvivo pro cukrářské výrobky.  
Mladé výhonky kypreje se dříve (zejména ve Francii) přidávaly do salátů.