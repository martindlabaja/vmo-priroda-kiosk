---
title: Krvavec toten
gallery: true
---

*Sanguisorba officinalis* L.

**Čeleď:** *Rosaceae* – růžovité

**Charakteristika:**  
Vytrvalá, do 120 cm vysoká bylina. Lodyha přímá, jemně rýhovaná, nahoře větvená. Listy lichozpeřené, se 4–7 jařmy, lístky vejčité, dlouze řapíčkaté, zubaté. Tmavě karmínové květy složené do hustého klasu. Kvete od června do září.

**Stanoviště:**  
Vlhké louky a pastviny, travnaté porosty podél komunikací, příkopy, rašeliniště, močály, horské louky.

**Zajímavosti**:****  
Oddenek (*Rhizoma sanquisorbae*) se sbírá jako léčivka. Droga působí svíravě a antibioticky, používá se k zastavení krvácení ze zanícených sliznic (např. v dutině ústní), tlumí menstruační krvácení, urychluje hojení mokvavých kožních ran, zejména infekčních, ve formě koupelí se užívá na zanícené hemoroidy.  
Krvavec toten je jedinou živnou rostlinou housenek motýla modráska bahenního (Maculinea nausithous).  
Lidový název je „kominíček“ – zřejmě proto, že červenohnědá květenství na dlouhých lodyhách připomínají svým tvarem miniaturní kominickou štětku.