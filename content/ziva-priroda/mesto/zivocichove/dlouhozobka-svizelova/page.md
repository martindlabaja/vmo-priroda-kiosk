---
title: Dlouhozobka svízelová
gallery: true
---

*Macroglossum stellatarum*

Na rozdíl od většiny lišajů, k nimž se řadí, je dlouhozobka aktivní přes den. Létá v parcích, zahradách, lukách. Často se ale dá vidět i přímo na sídlištích, kde se živí nektarem květů (třeba muškátů, petůnií), které si lidé pěstují v truhlících za okny. Je zajímavá svým chováním, které připomíná kolibříky. Motýl stojí v letu ve vzduchu a saje nektar z květů, do kterých strká jen svůj dlouhý sosák. Potom se bleskurychle přemístí k jinému květu. Dlouhozobky jsou tažní motýli, kteří k nám na jaře přilétají z jihu. Jejich housenky se živí na svízeli a potom se zakuklí v hrabance. Noví motýli se líhnou po několika týdnech a vytváří tak druhou, podzimní generaci, která na zimu odlétá zpět na jih, možná až do Afriky.