---
title: Štěnice domácí
gallery: true
---

*Cimex lectularius*

Tento parazitický hmyz patří mezi ploštice. V České republice žije pouze synantropně, v lidských obydlích. Vyskytuje se i v Olomouci. Přes den bývají štěnice zalezlé v úkrytech, nejčastěji v postelích. V noci vylézají a pomocí svého bodavého sosáku sají lidem krev. Štěnice je nasátá asi během 5 – 10 minut a vrací se zpět do úkrytu. Napadení se obvykle projeví v podobě červených skvrn v místech sání. Štěnice v rozvinutém světě téměř zmizely ve 40. letech 20. století, možná v souvislosti se zavedením pesticidu DDT. Od 90. let se však zase začínají šířit. Důvody této expanze nejsou zcela známy, mohou souviset s ukončením používání DDT a zvýšenou rezistencí k mnoha insekticidním přípravkům. Dalším důvodem však může být větší propojenost dnešního světa. Lidé z rozvinutých zemí nyní častěji cestují do zemí, kde se štěnice stále běžně vyskytují, a mohou si je tak přinést domů třeba v oblečení.