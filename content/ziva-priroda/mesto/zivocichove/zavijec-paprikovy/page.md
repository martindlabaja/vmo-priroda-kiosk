---
title: Zavíječ paprikový
gallery: true
---

*Plodia interpunctella*

Tento drobný (rozpětí křídel do 20 mm) motýlek bývá často považován za mola. Pravým molům však není příbuzný. Stejně jako moli je to však druh synantropní, který žije v lidských obydlích. Rozšířený je po celém světě. Jeho larvy červovitého vzhledu požírají různé uskladněné potraviny, nejčastěji ořechy, obilniny a mouku. Škodí nejenom vlastním okusem, ale i zvykem vytvářet si řídké sítě, které napadené potraviny znehodnocují. Protože motýlci létají pouze za tmy a přes den se schovávají v temných koutech, všimneme si přítomnosti zavíječe zpravidla nejdříve díky larválním síťkám. V optimálních podmínkách trvá doba od nakladení vajíčka po vylíhnutí dospělce jen měsíc. Díky tomuto krátkému generačnímu času a značné reprodukční schopnosti se zavíječi mohou rychle namnožit. Napadené potraviny je vhodné rychle spotřebovat nebo zlikvidovat, aby se zabránilo dalšímu množení motýla.