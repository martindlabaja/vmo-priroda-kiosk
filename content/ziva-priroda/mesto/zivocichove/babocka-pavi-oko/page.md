---
title: Babočka paví oko
gallery: true
---

*Inachis io*

Jeden z našich nejznámějších motýlů má nápadné zbarvení na líci, ale z rubu je naopak velmi nenápadný. Při odpočinku na stromech proto výborně splývá s kůrou, nebo vypadá jako suchý list. Patří mezi ubikvisty, tedy druhy schopné osídlovat různá prostředí. Jeho jediným striktním požadavkem je výskyt živných rostlin, kterými jsou ale díky člověku téměř všudypřítomné kopřivy (Urtica spp.) nebo chmel otáčivý (Humulus lupulus). Černé housenky žijí v agregacích. I díky této vlastnosti, která jim šetří teplo, mohou přežívat v studenějších oblastech. Nová generace dospělců létá od léta do pozdního podzimu, ale v této době ještě motýli nejsou schopni rozmnožování. Přezimují proto v různých úkrytech, kterými mohou být kromě těch přírodních, třeba dutin ve stromech, i ty vytvořené člověkem – půdy, sklepy, stodoly a podobně. Na jaře patří k prvním motýlům, kteří se v naší přírodě objevují.