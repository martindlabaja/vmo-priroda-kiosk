---
title: Lnice květel
gallery: true
---

*Linaria vulgaris* Mill.

**Čeleď:**  
*Scrophulariaceae* – krtičníkovité

**Charakteristika:**  
Vytrvalá, 20–90 cm vysoká bylina. Listy střídavé, čárkovité, na okraji podvinuté. Sírově žluté květy se sytě oranžovou skvrnou na spodním pysku a kolem 1 cm dlouhou ostruhou jsou uspořádány v koncových, hustých, až 50květých hroznech. Plodem je tobolka. Kvete od června do října.

**Stanoviště:**  
Roste podél cest, v příkopech, na mezích, náspech, stráních, štěrkovištích, okrajích polí, vždy na propustném podkladu a spíše slunných místech.

**Zajímavosti:**  
Lnice je léčivá rostlina. Sbírá se kvetoucí nať (*Herba linariae*). Droga obsahuje řadu látek, díky nimž působí protizánětlivě, projímavě, močopudně, snižuje křehkost cév, tlumí bolesti při průjmech i kolikách nejrůznějšího původu. Používá se vnitřně i zevně při chronické zácpě, léčbě hemeroidů, zánětu spojivek nebo oční rohovky.