---
title: Chmel otáčivý
gallery: true
---

*Humulus lupulus* L.

**Čeleď:** *Cannabidaceae* – konopovité

**Charakteristika:**  
Dvoudomá, vytrvalá, pravotočivá, až 10 m dlouhá liána s četnými podzemními výhonky. Lodyha ovíjivá, drsně chlupatá. Listy dlouze řapíkaté, dlanitě členěné, se 3–7 laloky, okraj listu pilovitý. Květy drobné, nenápadné, světle zelené. Kvete od května do června. Chmelové šištice mají v době dozrávání žlutozelenou barvu.

**Stanoviště:**  
Lužní lesy, vlhké olšiny, břehy vodních toků, vlhké houštiny, okraje lesů, na půdách hlinitých, dusíkatých, s vysokou hladinou spodní vody.

**Zajímavosti**:****  
Jako léčivka se sbírají samičí šištice obsahující lupulin a řadu dalších látek, díky kterým působí sedativně, podporuje trávení, má desinfekční účinky, pomáhá regulovat menstruační cyklus, u mužů tlumí pohlavní pud.  
Droga se užívá při nespavosti, nervovém rozrušení, neklidu, nadýmání nebo při potížích spojených s klimaktériem.  
Samičí šištice z kulturních rostlin používají při výrobě piva – dodávají mu hořkou chuť. Chmelové šištice se také užívají v průmyslu farmaceutickém, kosmetickém a potravinářském.  
Chmel je stará kulturní rostlina – u nás se pěstuje údajně už od r. 859.