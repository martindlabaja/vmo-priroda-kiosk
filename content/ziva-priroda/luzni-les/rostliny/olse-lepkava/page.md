---
title: Olše lepkavá
gallery: true
---

Alnus glutinosa *(L.) Gaertn.*

**Čeleď:** *Betulaceae* – břízovité

**Charakteristika:**  
Opadavý strom dorůstající výšky 25 m. Listy mají tvar srdce, kde řapík vybíhá z jeho hrotu. Květy se objevují před listy již v zimním aspektu stromů. Samčí jehnědy jsou asi 3 cm dlouhé, nejdříve purpurové, při květu žluto-zelené. Samičí jehnědy do 1,5 cm dlouhé, během zimy purpurové, za rozkvětu zelenavé. Samičí jehnědy zdřevnatí a vytvoří malé, podlouhle kulovité útvary podobné šiškám tmavěhnědé barvy. Ty zůstávají na stromě po celý rok a neopadávají dlouho po uvolnění semen. Borka hnědavě šedá, hladká, později rozpukaná v podlouhlé destičky. Letorosty zelené nebo světle červené, s nápadnými oranžově červenými lenticelami. Má sytě oranžovo-žluté dřevo.

**Stanoviště:**  
Patří k pionýrským dřevinám. Roste na místech s trvale vlhkou, občas zaplavovanou půdou podél potoků a v lužních lesích. Je ukazatelem spodní vody.

**Zajímavosti**:****  
Z oranžového olšového dřeva se vyráběly dřeváky a kuchyňské nádobí, tmavá kůra se používala k vydělávání kůží.  
Z olšového dřeva se stavěly lodě a vyráběly kůly, které se vrážely do vody, protože olšové dřevo ve vodě ztvrdne a vydrží velmi dlouho.  
Olšové šišky byly surovinou pro výrobu inkoustu.  
Olše byla často považována za strom čarodějnic, lidé si představovali, že v nich žijí čarodějnice s ohnivými vlasy, stejnými jako barva olšového dřeva.  
V mokřinách se olše stávaly domovem elfů, víl, nejrůznějších duchů, bludiček a vodníků.  
Germáni věřili, že první žena vznikla z olše, zatímco první muž se zrodil z jasanu.