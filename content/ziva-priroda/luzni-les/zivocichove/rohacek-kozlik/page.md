---
title: Roháček kozlík
gallery: true
---

Dorcus parallelopipedus

Menší příbuzný známějšího roháče obecného (Lucanus cervus). Roháček dorůstá velikosti nejvýše 32 mm. Na rozdíl od roháče, jehož krovky jsou hnědé a velmi lesklé, má roháček krovky černé a matné. Má také méně výrazná kusadla, jimiž se navíc od sebe obě pohlaví tolik neliší. Žije v listnatých lesích od nížin do pahorkatin. Jeho larvy se vyvíjejí v trouchnivějícím dřevě dubů (Quercus spp.), buků (Fagus sylvatica), ale i lip (Tilia spp.), jasanů (Fraxinus excelsior) a dalších listnáčů včetně ovocných stromů. Je poměrně hojný, často se dá najít i přímo ve městech. Dospělci se objevují od konce května do srpna. Obvykle je zpozorujeme, když lezou po zemi. Aktivní jsou ale i v korunách stromů, kde se živí mízou.