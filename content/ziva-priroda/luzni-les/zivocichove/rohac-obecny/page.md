---
title: Roháč obecný
gallery: true
---

*Lucanus cervus*

Roháč je náš největší brouk. Jméno dostal podle velkých, rozvětvených kusadel samců, které připomínají jelení paroží. Samci kusadly také podobně jako jeleni zápasí. Nemůžou se jimi však vážně zranit, spíše je používají k odtržení soupeře od podkladu a jeho shození na zem. Celkově menší samice mají kusadla běžného tvaru a velikosti. Roháči žijí ve starých dubových lesech, kterých u nás ubývá, a proto patří tento brouk mezi ohrožené druhy. Přežívat mohou i v nelesních biotopech, třeba starých parcích, nebo stromořadích na rybničních hrázích. Dospělci žijí jen několik měsíců. Poletují od konce května do srpna po stromech, kde hledají partnery. Živí se nektarem nebo olizováním prýštící mízy. Larvy se vyvíjejí v rozkládajícím se dřevě dubů, nejčastěji ve starých mohutných pařezech. Jejich vývoj trvá pět až osm let. Před zakuklením tak larva může být dlouhá až deset centimetrů.