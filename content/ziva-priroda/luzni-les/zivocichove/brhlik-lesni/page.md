---
title: Brhlik lesní
gallery: true
---

*Sitta europaea*

Jako jeden z mála druhů dokáže lozit po kmenech stromů i hlavou dolů. K tomu má dokonale přizpůsobené pevné nohy a krátký ocas. Neúnavně se pohybuje nahoru a dolů po kmenech a větvích stromů a přitom hledá potravu na kůře nebo v jejích škvírách. Hnízdí zásadně v dutinách, které si ale sám nevydlabává. Využívá tak starší dutiny po strakapoudech nebo přirozeně vzniklé dutiny. Charakteristické je přitom upravování vletového otvoru do dutiny pomocí bláta. Brhlíci tak dokážou zaplnit velké otvory a jsou známy případy, kdy nanosili i více jak 1 kg bláta na úpravu své dutiny. Ptáci jsou silně teritoriální – v párech se spolu celoročně zdržují ve svém domovském teritoriu. S oblibou si vytvářejí zásoby potravy ze semen stromů – např. bukvic. Hnízdí pouze jednou do roka, obvykle na začátku dubna. Uvnitř dutiny je hnízdo vytvořeno z drobných částí kůry stromů.