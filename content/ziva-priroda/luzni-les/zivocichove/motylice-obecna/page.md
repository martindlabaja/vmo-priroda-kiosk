---
title: Motýlice obecná
gallery: true
---

*Calopteryx virgo*

Tito zelení krasavci patří mezi stejnokřídlé vážky. Všichni zástupci tohoto podřádu mají oba své páry křídel podobné a v klidu je skládají nad zadeček. Samci mají křídla kovově lesklá, samice kouřově zbarvená. Poletují v bezprostřední blízkosti mírně tekoucích vod. Samci si zde brání teritoria v podobě několika metrů čtverečních vodního toku a příbřežní vegetace. Kvalitní teritoria přilákají samice, které zde po kopulaci nakladou vajíčka. Z nich se líhnou poměrně gracilní larvy, které se ve vodě vyvíjejí po dva roky, než vylezou na souš a promění se v dospělce. Larvy dýchají pomocí lupínkovitých útvarů na konci zadečku, tzv. tracheálních žaber. Stejně jako dospělci jsou i larvy motýlic dravé. Dospělci se vyskytují od jara do raného podzimu, na vhodných místech i ve velkém množství. Vidět je můžeme i přímo v Olomouci kolem říčky Bystřice nebo v CHKO Litovelské Pomoraví kolem toku Moravy.