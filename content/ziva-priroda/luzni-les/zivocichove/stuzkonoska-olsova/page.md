---
title: Stužkonoska olšová
gallery: true
---

*Catocala nupta*

Patří mezi největší zástupce našich můrovitých (Noctuidae), neboť má rozpětí předních křídel až 75 mm. Tato přední křídla jsou zbarvena velmi nenápadně. Zadní křídla mají naopak výraznou hnědočervenou kresbu. V klidu sedí se zadními křídly složenými pod předními, takže je obtížné ji zpozorovat. Při vyrušení se rozletí prudkým klikatým letem, při kterém se najednou objeví nápadná zadní křídla, což může sloužit jako prvek překvapení a zachránit tak stužkonosku před predátorem. Žije ve vlhčích listnatých lesích, ale i městských parcích. Přezimují vajíčka, z kterých se na jaře líhnou hnědé housenky. Ty se živí na vrbách (Salix spp.) a topolech (Populus spp.). Nová generace dospělců létá od července až do října nebo i začátku listopadu.