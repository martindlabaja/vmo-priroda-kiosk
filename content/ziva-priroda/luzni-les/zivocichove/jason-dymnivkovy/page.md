---
title: Jasoň dymnivkový
gallery: true
---

*Parnassius mnemosyne*

Tento větší (rozpětí křídel 45 – 60 mm) motýl patří mezi našich pět zástupců čeledi otakárkovitých. Jeho bílá zaoblená křídla jsou na koncích lehce prosvítavá, protože je na nich jen málo šupinek. Je to kriticky ohrožený druh, který v průběhu minulého století zcela vyhynul v Čechách a zmizel i z mnoha moravských lokalit. Příčinou úbytku je zřejmě změna lesnického hospodaření. Jde totiž o druh světlých lesů, které byly dříve častější díky lesní pastvě či pařezinovému hospodaření. Poměrně silná populace stále žije v luzích CHKO Litovelské Pomoraví, kde je motýl vázaný na okolí lesních pasek. Jasoň dymnivkový přezimuje ve stadiu vajíčka. Z něho se brzy na jaře líhnou housenky, které ožírají dymnivky (Corydalis spp.). Housenky mají rychlý vývoj, protože dymnivky rostou jen krátce. Taktéž stadium kukly netrvá dlouho a tak nová generace dospělců létá již od května do července.