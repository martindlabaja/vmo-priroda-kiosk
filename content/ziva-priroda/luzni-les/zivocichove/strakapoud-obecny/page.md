---
title: Strakapoud obecný
gallery: true
---

*Dendrocopos major*

Díky dlabání dutin do kmenů stromů mají strakapoudi v lese funkci tzv. ekosystémových inženýrů. Jimi vytvořené dutiny totiž posléze využívá celá řada jiných druhů ptáků (např. sýkory), savců (netopýři a drobní hlodavci) a hmyzu (např. blanokřídlí). Potravou jsou hlavně larvy podkůrního hmyzu, na podzim a v zimě i semena různých druhů jehličnatých dřevin. K opracování šišek využívá často oblíbená místa, tzv. „kovárny“, a pod takovým stromem je možné nalézt velké množství opracovaných šišek. U nás je stálým druhem, který hnízdí pouze jednou do roka. Samice snáší pět až šest vajec, která zahřívají oba rodiče. V době krmení mláďat rodiče intenzivně požírají píďalky – housenky drobných motýlů.