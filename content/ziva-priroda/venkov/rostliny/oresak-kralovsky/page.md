---
title: Ořešák královský
gallery: true
---

Juglans regia *L.*

**Čeleď:** *Juglandaceae* – ořešákovité

**Charakteristika**:****  
Opadavý strom se značně širokou, kulovitou, klenutou korunou. Dorůstá výšky i přes 25 m. Lichozpeřené listy jsou 20–40 cm dlouhé s lístky ve 3–4 párech. Listy jsou matné, tuhé, celokrajné, aromatické – po rozemnutí jsou cítit terpentýnem. Plody jsou kulovité peckovice zeleno-žluto-hnědé barvy. „Pecka“ s jedním jedlým olejnatým semenem tvoří „vlašský ořech“.

**Stanoviště:**  
Ořešák královský pochází z jižní Evropy – z Balkánu. Roste na dostatečně vlhkých a světlých místech. Již po staletí je vysazován v oblastech s mírnými zimami jako okrasný a užitkový strom.

**Zajímavosti:**  
Listy ořešáku odpuzují obtížný hmyz, jako jsou blechy, štěnice, vši, mouchy, roztoče a prý se jim vyhýbají i myši. Proto se listí ořešáku podestýlalo domácím zvířatům a ze zelených ořechových slupek vyluhovaných v olivovém oleji se připravoval předchůdce dnešních repelentů.  
Zelené slupky se používaly k barvení látek do odstínů hnědé.  
Vlašské ořechy byly vždy považovány za symbol plodnosti.