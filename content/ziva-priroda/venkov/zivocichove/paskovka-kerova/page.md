---
title: Páskovka keřová
gallery: true
---

*Cepaea hortensis*

Jedná se o hojný druh žijící na nejrůznějších místech – v lesích a hájích, zahradách, sadech nebo křovinách v okolí silnic. Nevyhýbá se ani vysokým polohám, v Alpách  vystupuje až do 2000 m n. m. Své jméno dostala podle pěti hnědých pásků, které často zdobí její ulitu. Je to však druh s velmi variabilním zbarvením. Pásků může mít i méně, nebo je její ulita pouze žlutá. Ulita je široká nejvýše 21 mm a vysoká 17 mm. Páskovky, které jsou jako ostatní plži hermafrodité, mají zajímavý průběh páření. Před vlastní kopulací si předávají tzv. „šípy lásky“, což jsou vápenité šipky, které se snaží každý z pářících se jedinců zabodnout do svého protějšku. Podaří-li se mu to, zvýší se šance, že při následující kopulaci skutečně oplodní vajíčka tohoto nabodnutého jedince. Podobné šipky mají i další druhy našich plžů, včetně hlemýždě zahradního (*Helix pomatia*).