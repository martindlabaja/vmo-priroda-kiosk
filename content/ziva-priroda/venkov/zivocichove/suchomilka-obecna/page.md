---
title: Suchomilka obecná
gallery: true
---

*Helicella obvia*

Zbarvením trochu připomíná páskovky (*Cepaea*), neboť má na světlém podkladu tmavě hnědé pruhy. Tvar ulity je však velmi odlišný. Ulita je široká až 20 mm, ale vysoká pouze do 10 mm. Dalším odlišovacím znakem je vinutí závitů. Ty nejsou na spodní straně ulity plně uzavřeny, čímž vzniká otvor, kterému se říká píštěl. Jak už její jméno napovídá, suchomilka dává přednost sušším místům – stepím, polím, mezím, silničním a železničním náspům. Suchomilky jsou mezihostitelé motolice kopinaté (*Dicrocoelium dendriticum*). Infekční stadia motolic přecházejí do vylučovaného slizu, kterým se živí druhý mezihostitel, mravenec otročící (*Formica fusca*). Motolice pak napadá nervovou soustavu mravence a způsobí jeho abnormální chování. Mravenci vylézají na vrcholky trávy, kde po celý den čekají jen na to, až je spase definitivní hostitel motolice, kterým jsou nejčastěji ovce. V játrech ovcí pak motolice dokončuje svůj vývoj.