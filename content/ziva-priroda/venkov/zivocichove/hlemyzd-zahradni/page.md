---
title: 'Hlemýžď zahradní '
gallery: true
---

*Helix pomatia*

Hlemýžď zahradní je bezesporu náš nejznámější měkkýš. Žije na vlhčích místech v hájích, zahradách, křovinách a světlejších lesích zejména v nižších polohách. Je to jeden z našich největších suchozemských plžů, průměr i výška ulity může být až 5 cm. Na hlavě má dva páry tykadel. Horní pár nese oči, spodní, menší pár jen hmatové buňky. Pohybuje se pomocí svalnaté nohy, která díky množství vylučovaného slizu hladce klouže po podkladu. V nebezpečí zalézá do své ulity. V tomto „domku“ také přečkává nepříznivé období. V době sucha si v ústí ulity vytváří jemné víčko ze zaschlého slizu. V zimě zalézá do země a ústí ulity si uzavírá pevnějším materiálem z vápnitých solí. Hlemýždi jsou jako ostatní plži hermafroditi. Oplodněný jedinec klade snůšku několika desítek úhledných kulovitých vajíček do mělké jamky ve vlhké zemi. Vylíhlým hlemýžďům trvá tři roky než pohlavně dospějí.