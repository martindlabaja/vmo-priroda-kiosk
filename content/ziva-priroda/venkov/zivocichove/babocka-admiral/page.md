---
title: Babočka admirál
gallery: true
---

*Vanessa atalanta*

Tento známý motýl je v naší krajině takřka všudypřítomný. Můžeme ho najít jak ve městech a zahradách, tak i ve smrkových monokulturách. Jedná se o migranta, který by naši zimu nepřežil. Dospělci k nám přilétají z jižní Evropy či severní Afriky v průběhu května. Vajíčka kladou jednotlivě na kopřivy, kde si vylíhlé housenky spřádají list do závitku, v kterém se potom živí. Poté co sežerou obsah tohoto úkrytu, přesunou se o kousek dále, kde si spředou nový zámotek. V posledním takovém zámotku se potom i zakuklí. Motýl u nás mívá obvykle dvě generace. Dospělci z druhé generace zde zůstávají do podzimu. V této době se s oblibou živí na přezrálém a hnijícím ovoci v zahradách. Než udeří první mrazy, odtáhnou motýli na jih.