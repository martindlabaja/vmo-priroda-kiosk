---
title: Otakárek ovocný
gallery: true
---

*Iphiclides podalirius*

Otakárek ovocný je vzácnější než známější otakárek fenyklový, i když v některých letech může být lokálně dosti hojný. Je to teplomilný druh lesostepí vyskytující se často v okolí osluněných opuštěných lomů, které zarůstají křovinami. Právě keře (hlohy, *Crataegus* spp.; trnky *Prunus* spp.) jsou živnou rostlinou housenek. Housenky jsou zelené a jen málo pohyblivé. Mladé housenky se k živné rostlině dokonce připevňují svými vlákny. První motýli nové generace létají již od dubna. V létě se vyvíjí ještě druhá generace, jejíž potomci potom přezimují jako kukly. Otakárek ovocný je řazen mezi zranitelné druhy, neboť je vázán na biotopy člověku nepříliš užitečné a proto potenciálně jeho činností ohrožené. Také nákladné rekultivace lomů po skončení těžby tomuto druhu neprospívají. Daleko vhodnější je ponechat na takových místech volnou ruku přírodě a nechat zdarma proběhnout spontánní sukcesi.