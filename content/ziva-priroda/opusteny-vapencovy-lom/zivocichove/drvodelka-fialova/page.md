---
title: Drvodělka fialová
gallery: true
---

*Xylocopa violacea*

Tento zavalitý blanokřídlý hmyz vzhledem trochu připomíná čmeláky. Ve skutečnosti však patří ke včelám, jejichž je naším největším zástupcem, neboť dosahuje velikosti až 28 mm. Kromě velikosti zaujme také svým kovově lesklým tělem a křídly. Je to teplomilný druh, který se vyskytuje na stepních lokalitách, ale i v prosluněných zahradách a parcích. Zpozorovat ji můžeme i přímo v centru Olomouce. Drvodělka žije samotářským způsobem života. Každá samice si staví vlastní hnízdo. Svými silnými kusadly vykusuje až půlmetrové chodby v mrtvém dřevě. Na konec takové chodby nanosí med a pyl, z kterého smíchá větší kuličku. Na tuto zásobu potravy naklade jedno vajíčko a chodbu pak předělí rozžvýkaným dřevem. Podobně pokračuje v zásobení dalších komůrek směrem k ústí chodby.