---
title: Žluťásek čilimníkový
gallery: true
---

*Colias crocea*

Početnost tohoto druhu v České republice rok od roku kolísá. Jedná se totiž o tažný druh, který přezimuje v oblasti Středomoří a u nás se pouze rozmnožuje. Při migraci ho můžeme zastihnout na celém našem území, včetně nejvyšších horských poloh. Migrující dospělci hledají biotopy vhodné pro rozmnožování, kterými mohou být například pole, železniční náspy a lomy, pokud zde rostou živné rostliny housenek, kterými jsou různí zástupci čeledi bobovitých (*Fabaceae*). První migranti se objevují již v dubnu. V létě a na podzim se u nás vyvíjí další jedna až dvě generace. Dospělci poslední letní či podzimní generace táhnou zpět na jih. V teplých letech se u nás dají zastihnout ještě v listopadu.