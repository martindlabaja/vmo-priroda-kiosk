---
title: Kudlanka nábožná
gallery: true
---

*Mantis religiosa*

Je jediným naším zástupcem řádu kudlanek, který má centrum rozšíření v tropech. Kudlanka nábožná dostala jméno podle předního páru končetin, který často dlouho a strnule drží ve vzduchu. Kudlanka to však dělá z dosti přízemních důvodů: snaží se tak ulovit hmyz, který dokáže bleskurychle sevřít mezi svá otrněná stehna a holeně. Samice považují za kořist i menší samce, kteří proto bývají při snaze oplodnit samici dost obezřetní. Občas samec nemá štěstí a samice ho začne požírat již v průběhu kopulace. Oplození však i přes tuto komplikaci bývá většinou zdárně dokončeno. Samice pak klade vajíčka do velkých, až 4 cm dlouhých kokonů, které přilepuje na vegetaci. Kudlanka byla u nás donedávna velkou vzácností, vyskytovala se jen na nejteplejších stepích jižní Moravy. V poslední době se však značně rozšířila a je k vidění i na mnoha místech severní Moravy, včetně intravilánu Olomouce.