---
title: Soumračník čárkovaný
gallery: true
---

*Hesperia comma*

Soumračníci jsou zajímavou čeledí menších denních motýlů. Mají zavalité tělo a v poměru k němu relativně malá křídla. Jsou to výborní a rychlí letci. Ani v klidu neskládají křídla úplně k sobě. Soumračník čárkovaný žije na stepních lokalitách a pastvinách, tam kde roste jeho živná rostlina (kostřava ovčí, *Festuca ovina* agg.) v řídkém, ne zcela zapojeném porostu. Podobných biotopů však v naší krajině výrazně ubylo v důsledku upouštění od extenzívní formy pastvy. Proto i tento dříve velmi hojný motýl zmizel z celé řady původních lokalit. Dospělci se objevují od července do září. Létají prudkým letem nízko nad zemí a často mění směr. Kladoucí samice hledají plošky bez vegetace a po jejich obvodu pátrají po živné rostlině, na kterou pak nakladou jedno či více vajíček. Vajíčka přezimují a na jaře vylíhlé housenky si z několika listů kostřavy spřádají úkryt, v kterém se živí.