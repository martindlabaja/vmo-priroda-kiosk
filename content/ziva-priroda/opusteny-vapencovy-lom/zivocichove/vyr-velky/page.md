---
title: Výr velký
gallery: true
---

*Bubo bubo*

S rozpětím křídel téměř dva metry a váhou mezi dvěma až čtyřmi kilogramy je naší největší sovou. Dokáže ulovit kořist i značné velikosti (např. o hmotnosti větší než je sám), ale na Moravě loví hlavně drobné savce v zemědělské krajině a v blízkosti vesnic. Mezi ptáky je velice neoblíbený, a pokud ho v průběhu dne naleznou odpočívajícího na nějakém místě, běžně na něj útočí. Kdysi se tento poznatek využíval k dnes již zakázané metodě lovu „na výrovku“. Hnízdo si nestaví a k hnízdění využívá nejčastěji lomy, skalní útvary nebo místa po vyvrácených stromech. Hnízdí velice brzy, většinou již v březnu.