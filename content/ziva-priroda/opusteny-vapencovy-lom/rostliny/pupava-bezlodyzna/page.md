---
title: Pupava bezlodyžná
gallery: true
---

*Carlina acaulis* L.

**Čeleď:** *Asteraceae* – hvězdnicovité

**Charakteristika:**  
Vytrvalá bylina s velice krátkou lodyhou, jen 1–3 cm vysokou. Listy vytváří charakteristickou přízemní růžici, jsou podlouhlé, ostnitě zubaté. Bílé nebo načervenalé trubkovité květy jsou uspořádány v jednotlivých úborech, které mají 2,5–6 cm v průměru. Úbory jsou lemovány suchomázdřitými, lesklými, nažloutlými listeny, které za vlhka úbor zavírají. Plodem je nažka s chmýrem. Kvete od června do září.

**Stanoviště:**  
Výslunné stráně, suché louky a pastviny, meze, opuštěné lomy.

**Zajímavosti:**  
V minulosti byla pupava pěstována jako léčivá rostlina. Její kořen obsahuje silice, které působí močopudně nebo při nechutenství povzbuzují chuť k jídlu.  
Dužnatá květní lůžka kvetoucích rostlin lze po očištění používat jako zeleninu (chutnají přibližně jako kedlubny) do salátů i dalších pokrmů.