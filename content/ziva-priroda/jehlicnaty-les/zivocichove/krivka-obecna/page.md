---
title: Křivka obecná
gallery: true
---

*Loxia curvirostra*

Křivka dostala své jméno podle neobvykle zahnutého zobáku. Není to rozmar přírody, ale dokonalé přizpůsobení pro velice úzkou potravní specializaci. Křivky se živí semeny jehličnatých dřevin, zejména semeny smrku. Speciálně zakřivený zobák je nutný k otevření ještě nedozrálých semen. Jejich specializace došla tak daleko, že napříč svým areálem rozšíření má jejich zobák vždy takové zakřivení, aby dokonale odpovídal tvaru šišky daného druhu smrku v oblasti. Téměř celý život žijí v hejnkách. V závislosti na výskytu semen daného druhu smrku podnikají obrovské přesuny napříč Evropou. Podle sezónní dostupnosti šišek i hnízdí. Běžně se tak může stát, že zahnízdí i koncem zimy. Prakticky ale můžou hnízdit až po dobu devíti měsíců v roce - vždy v závislosti na sezónní dostupnosti šišek.