---
title: Pilořitka velká
gallery: true
---

*Urocerus gigas*

Svým žlutočerným výstražným zbarvením připomíná velkého sršně. Dosahuje velikosti až 40 mm. Na rozdíl od sršňů má ale válcovité tělo s delšími končetinami i tykadly. Hlavně však nemá žihadlo, ale kladélko, podle kterého jsou pilořitky pojmenovány. Kladélko je totiž jemně ozubené a pilořitky se jím prořezávají do dřeva jehličnanů, kam kladou vajíčka. Larvy žijí ve dřevě až tři roky, po kterých se nový dospělec prokouše ze dřeva na povrch a zanechá po sobě výletový otvor o průměru asi 8 mm. Ne vždy se ale poštěstí larvě vývoj dokončit. Kromě datlovitých ptáků mají na ně spadeno i jejich vlastní příbuzní – lumkové velcí (Rhyssa persuasoria). Samička lumka ucítí svým výborným čichem larvu pilořitky schovanou ve dřevě, pronikne k ní dlouhým kladélkem a naklade na ni vajíčko. Larva lumka pak larvu pilořitky pomalu požírá, až ji nakonec, v době, kdy už sama dokončuje vývoj, zcela zahubí.