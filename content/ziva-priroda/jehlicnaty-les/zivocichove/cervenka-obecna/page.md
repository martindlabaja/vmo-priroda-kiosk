---
title: Červenka obecná
gallery: true
---

*Erithacus rubecula*

Zdánlivě nenápadný pták, ale při pozorování zblízka nápadně vynikne její sytě červená náprsenka, která jí i dala jméno v mnoha jazycích. Červenka je charakteristická svým poskakováním po zemi a náhlým výpadem za svou hmyzí kořistí. Známá je její asociace při sběru potravy s jinými většími zvířaty, např. divokými prasaty, jeleny, bažanty, která sama při hledání potravy poodkrývají napadané listí, trsy vegetace nebo prohrabávají povrch půdy. Hnízdo mívá velice dobře ukryto ve skulině na zemi, často ve svahu ve strži, pod trsem trávy nebo mezi kořeny. Hnízdí obvykle dvakrát od dubna do konce července. Místy bývá pěstounem kukačky obecné.