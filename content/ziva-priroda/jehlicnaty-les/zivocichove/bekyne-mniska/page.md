---
title: Bekyně mniška
gallery: true
---

*Lymantria monacha*

Tento noční motýl se vyznačuje pohlavním dimorfismem. Samice jsou větší (rozpětí křídel až 60 mm) a mají krátce pilovitá tykadla. Samci o rozpětí do 45 mm mají oproti tomu tykadla dlouze hřebenitá. Na tykadlech totiž mají mnoho velmi citlivých čichových buněk, kterými vnímají feromony, jež vypouštějí na stromech sedící samice připravené k páření. Páření probíhá koncem července či začátkem srpna. V nakladených vajíčkách se vyvíjejí malé housenky, které ale vaječné obaly opouštějí až na jaře dalšího roku. V dubnu či květnu vylézají housenky do větví smrků, kde se živí rašícími jehlicemi. Méně často napadají jiné jehličnany nebo i listnáče. Housenky jsou velmi žravé, za život zkonzumují 1000 až 1500 jehlic. Navíc u mnišek často dochází k populačním gradacím. Z těchto důvodů se řadí k obávaným škůdcům smrkových monokulturních porostů.