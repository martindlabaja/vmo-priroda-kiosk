---
title: Klikoroh devětsilový
gallery: true
---

*Liparus glabrirostris*

Klikoroh měří až 21 mm a je tak jedním z největších evropských nosatců, což je druhově nejbohatší čeleď brouků. Stejně jako ostatní zástupci této čeledi má charakteristicky protáhlou hlavu, na jejímž konci je ústní ústrojí a lomená tykadla. Tělo je velmi silně chitinizované a tudíž tvrdé, což brouku zřejmě slouží jako obrana před predátory. Brouk je zbarven převážně černě, na krovkách má nepravidelně rozmístěné žluté skvrny. V České republice se vyskytuje hojně v okolí potoků ve vyšších polohách, kde rostou jeho živné rostliny, kterými jsou devětsily. Dospělci se živí na listech. Samice kladou vajíčka do kořenů devětsilů. Vylíhlé beznohé larvy pak kořeny vyžírají a nakonec se zakuklí v jejich blízkosti v zemi.