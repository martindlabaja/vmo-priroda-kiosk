---
title: Hrobařík obecný
gallery: true
---

*Nicrophorus vespillo*

Hrobaříci dostali své jméno podle zvyku zahrabávat do země mrtvoly drobných obratlovců. Většina mrtvolek je brzy nalezena několika hrobaříky. Jeden pár však ostatní po čase odežene a poté začne svůj poklad zahrabávat. Tato práce obvykle netrvá déle než den. Oplodněná samice hrobaříka pak zažene i samce. Do blízkosti mrtvoly naklade až 20 vajíček, z kterých se za několik dní vylíhnou malé larvy. Larvy by bez samičí péče nepřežily, neboť se ze začátku nejsou schopny samy nakrmit. Samice je tedy krmí, přímo do ústního ústrojí jim dává kapky natrávené mršiny. Za nějakou dobu se na mršině začnou larvy krmit samostatně, ale po svléknutí do 2. instaru opět potřebují mateřskou pomoc. Až velké larvy 3. instaru jsou zcela samostatné. Nový brouk vylézá nad zem až další rok.