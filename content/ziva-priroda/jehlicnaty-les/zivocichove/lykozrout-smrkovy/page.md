---
title: Lýkožrout smrkový
gallery: true
---

*Ips typographus*

Drobný, zhruba 5 mm dlouhý, tmavě hnědě zbarvený brouk s velkým štítem, který shora zakrývá hlavu s paličkovitými tykadly. Patří k nejznámějším lesnickým škůdcům. Napadá zejména oslabené smrky starší šedesáti let, při kalamitě se stává méně vybíravým a je schopen živit se i na mladších a zdravých stromech. Je to polygamní druh. Stromy nejdříve napadne samec, který v kůře vyžere snubní komůrku. V té se pak zdržuje a vypouští feromony, které lákají samice. Po kopulaci, která probíhá v snubní komůrce, vyžírají oplodněné samice ve vnitřní části kůry tzv. matečné chodby. Ty jsou široké asi 3-5 mm a jsou vždy svislé. Po jejich stranách kladou samice jednotlivá vajíčka, z kterých se po týdnu či dvou líhnou beznohé larvy. Larvy vyžírají vlastní chodby, které odbočují z chodeb mateřských. Po několika týdnech žíru se larvy zakuklí. Stadium kukly trvá další dva týdny, po kterých si vylíhlí brouci vykousávají výletové otvory. Za příznivého, tj. teplého a suchého počasí, může mít lýkožrout za rok až tři generace. Tato velká reprodukční schopnost je příčinou kůrovcových kalamit, ke kterým ovšem dochází jen v uměle vysazených stejnověkých smrkových monokulturách.