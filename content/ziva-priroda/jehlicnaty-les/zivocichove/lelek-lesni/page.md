---
title: Lelek lesní
gallery: true
---

*Caprimulgus europaeus*

Dříve naši předci nazývali lelka kozodojem. Pramenilo to z lidové pověry, že v noci přilétali lelci ke kozám a sáli z jejich vemen mléko. Lelek je ale výlučně hmyzožravým druhem, který loví za letu a pouze v noci, zejména za soumraku. K tomuto lovu má dokonale přizpůsobený zobák, který je neobvykle velký. Pravděpodobně z toho pramenila výše zmiňovaná lidová pověra. K hnízdění vyhledává hlavně řídké jehličnaté porosty s dostatkem otevřených míst. Zimuje v subsaharské Africe a k nám přilétá obvykle koncem dubna. Hnízdí na zemi, kde samice snáší dvě vejce.