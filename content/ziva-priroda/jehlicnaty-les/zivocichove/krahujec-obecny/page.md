---
title: Krahujec obecný
gallery: true
---

*Accipiter nisus*

Samice je přibližně o čtvrtinu větší než samec. Výlučný specialista na lov menších ptáků, zejména pěvců. V minulosti byl právě pro svou potravní specializaci lidmi neoprávněně pronásledován. Nejpravděpodobněji ho zpozorujeme v zimních měsících v blízkosti ptačích krmítek. K hnízdění upřednostňuje mladší smrkové porosty, ale nalezneme ho prakticky ve všech typech biotopů. V posledních letech je znatelný i posun hnízdění do měst a dnes již běžně hnízdí i v centru Olomouce. Samice snáší obvykle 4 až 5 vajec. První dny po vylíhnutí přináší mláďatům potravu samec, postupně oba rodiče. I když samec přinese potravu na hnízdo, přímé krmení mláďat provádí vždy pouze samice.