---
title: Smrk ztepilý
gallery: true
---

Picea abies (L.) Karsten

**Čeleď:** Pinaceae – borovicovité

**Charakteristika:**  
Vždyzelený jehličnatý strom, dorůstající výšky 30–50 metrů. Díky jedincům vysokým až 70 metrů je smrk naší nejvyšší domácí dřevinou. Koruna je kuželovitá, velmi staré přízemní větve se na koncích prudce vztyčují. Listy jehlicovité, 1–2 cm dlouhé, tuhé, čtyřhranné. Samčí květenství karmínově červená, po rozkvětu asi 1 cm dlouhá. Samičí šištice podlouhlé, růžovo-červené, později nazelenalé, obvykle v horní části koruny. Šišky válcovité, světle hnědé, 12–16 cm dlouhé, dolů visící. Borka hnědavě červená, jemně šupinatá.

**Stanoviště:**  
Je původní dřevinou v oblastech od Skandinávie až po Balkán, kde rostl ve výškách nad 800 metrů nad mořem, lesnickou kultivací však zdomácněl i v mnohem nižších oblastech.

**Zajímavosti**:****  
Rychlého růstu smrku se využívá v papírenském průmyslu.  
Velmi ceněné je tzv. rezonanční dřevo z horských smrků s hustými letokruhy – používá se při výrobě hudebních nástrojů.  
Borka je důležitým zdrojem tříslovin.