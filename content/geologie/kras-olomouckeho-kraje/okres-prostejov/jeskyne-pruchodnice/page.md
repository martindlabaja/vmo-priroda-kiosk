---
title: Jeskyně Průchodnice
gallery: true
---

Jeskyně Průchodnice jsou situovány asi 1 km v. od obce Ludmírov, ve skalním hřebeni vápencového vrchu Průchodnice dlouhého asi 150 m a vysokého až 12 m. V jeho skalní stěně nad údolím Špraňku, jsou vedle sebe portály 3 jeskyní, označené jako Průchodnice I, II, III. Jeskyně jsou troskami původně větší jeskynní soustavy ležící jen těsně nad úrovní terénu. Krasový charakter a modelace jeskynních stěn je opadem setřen, pouze místy vznikly v novém procesu škrapové rýhy; sintrová výzdoba chybí. Jeskyně jsou významným archeologickým nalezištěm, byl v nich zjištěn pobyt člověka mladého paleolitu (Magdalenien). Jeskyně Průchodnice I. a III. procházejí skrze skalní hřeben, Průchodnice II má velký klenutý portál 5 x 4 m, který se rychle zužuje do uzavírající se puklinové chodby. Celý areál území Průchodnice je chráněný jako Přírodní rezervace.