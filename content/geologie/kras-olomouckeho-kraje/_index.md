---
title: Kras a krasové jevy v Olomouckém kraji
---

V pestré mozaice přírodních jevů Olomouckého kraje patří krasové jevy svým charakterem k největším přírodním pozoruhodnostem krajiny. Krasové horniny, tj. různé druhy vápenců, zde tvoří jen malé plochy a izolované ostrůvky, jedná se však o území s morfologickými projevy a tvary diametrálně odlišnými od svého okolí: vápencové skalky, kaňonovitá údolí, propasti, ponory, vyvěračky, závrty a otvory jeskyní. Krasové lokality se však v Olomouckém kraji vyznačují charakteristickým podzemním odvodňováním, kterým bylo vytvořeno více než 150 jeskyní – některé jsou malé (sotva se do nich vejde člověk), jiné ve formě rozsáhlých jeskynních soustav, z nichž 5 je zpřístupněno pro veřejnost:

- Javoříčské jeskyně bohatostí a pestrostí krápníkové výzdoby patří mezi nejkrásnější jeskyně v ČR
- Mladečské jeskyně jsou evropsky významné svými archeologickými a paleontologickými nálezy
- Zbrašovské aragonitové jeskyně jsou zcela unikátní svým hydrotermálním vznikem a jevy
- Jeskyně Na Pomezí jsou největšími jeskyněmi vytvořenými v mramorech v ČR
- Jeskyně Na Špičáku jsou nejstarší písemně doloženou jeskyní v ČR s pozoruhodnými epigrafickými nápisy a také kresbami.

Z celé řady dalších krasových jevů pak vyniká Hranická propast, která je svou celkovou dosud známou hloubkou – 289,5 m nejhlubší propastí v ČR.