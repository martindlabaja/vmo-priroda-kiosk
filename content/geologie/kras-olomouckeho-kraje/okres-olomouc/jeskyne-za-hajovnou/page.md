---
title: Jeskyně za hájovnou
gallery: true
---

Leží v j. svahu vrchu Brabence, za hájovnou na sz. okraji obce Javoříčko. Jedná se o korozně-erozní ponorovou, propasťovitou jeskyni s horizontálními chodbami a rozsáhlými jeskynními domy v jižním svahu vrchu Brabenec. Délka jeskyně je cca 400 m, hloubka 60 m. Za vchodem je horizontální Vařekova chodba, která se po 10 m větví.

K SV vede 50 m dlouhá Velikonoční jeskyně s ústím do 50 m hluboké propasti. K S pak směřuje 40 m dlouhá chodba s krátkými odbočkami. Z jejího konce se v r. 2000 jeskyňáři prokopali sedimenty do zcela zachovalé 40 m dlouhé, korozně-erozní puklinové narozeninové chodby s bohatou sintrovou výzdobou. Zcela unikátní objev potom uskutečnili jeskyňáři v r. 2011, kdy se jim podařilo objevit úsek jeskyně v délce cca 250 m, s velkými dómovitými prostorami a velmi bohatou krápníkovou výzdobou. Tyto objevy řadí jeskyni mezi nejvýznamnější speleologické objekty Javoříčského krasu.

Jeskyně byla objevena v 50. letech 20. st. Její hlinito-jílovité výplně se štěrkovými polohami od 60.let 20. st.postupně vyklízejí a jeskyni zkoumají členové speleologické kupiny ZO ČSS 7-03 Javoříčko. Jeskyně je i významnou paleontologicko-osteologickou lokalitou, v průběhu vyklízení sedimentů bylo nalezeno větší množství kostí pleistocénních obratlovců, především jeskynního medvěda, jeskynního lva, tura a množství kostí a jejich fragmentů drobných obratlovců.