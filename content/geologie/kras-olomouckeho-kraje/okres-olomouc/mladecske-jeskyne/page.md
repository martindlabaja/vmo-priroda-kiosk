---
title: Mladečské jeskyně
gallery: true
---

Mladečské jeskyně se nalézají asi 5 km z. od Litovle, na jv. úpatí vápencového vrchu Třesín (343 m), který je budován vápenci konicko-mladečského devonského pruhu. Jeskyně je složitým, ve 3 úrovních vytvořeným, výrazně modelovaným bludištěm chodeb a jeskynních dómů, které byly původně z větší části vyplněny naplavenými sedimenty, později vesměs vyplavenými a uměle vyklizenými. Jeskyně je světově proslulou archeologickou a paleontologickou lokalitou, která poskytla rozsáhlý soubor lidských koster z období intervalu 40 000 – 20 000 let př.n.l., s bohatým výskytem kostěných nástrojů řazených k aurignacienské kultuře. Z jeskyní bylo dále získáno velké množství celých kostí a jejich fragmentů, jak velkých pleistocéních zvířat, tak i drobných obratlovců. Celková délka v současnosti známých prostor je 1250 m, z toho je 330 m zpřístupněno moderně upravenou trasou pro veřejnost.