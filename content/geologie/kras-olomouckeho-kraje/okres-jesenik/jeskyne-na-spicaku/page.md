---
title: Jeskyně Na Špičáku
gallery: true
---

Jeskyně Na Špičáku se nalézají asi 10 km S od města Jeseník v regionálně a kontaktně přeměněných krystalických vápencích (mramorech) geologické jednotky příslušející k rejvízské sérii vrbenské skupiny devonského stáří. Jeskynní soustava prostupuje vrchem Velký Špičák (516 m.n.m.), který je reliktem třetihorního tropického kuželového krasu přemodelovaného v periglaciálním klimatu. Jeskyně Na Špičáku jsou nejstarší písemně doloženou jeskynní ve střední Evropě. První písemná zmínka pochází z roku 1430. Je tvořena labyrintem úzkých chodeb, pro tyto jeskyně s charakteristickým  profilem srdcovitého tvaru, vytvořenými tavnými ledovcovými vodami. Chodby založené na systému puklin jsou místy rozšířené do menších dómů a síní. Jeskyně je vytvořena ve dvou úrovních, návštěvní okruh prochází horním patrem S doposud málo známým a neprozkoumaným spodním patrem vyplněným vodou, je spojeno úzkými propástkami. Výzdoba byla i dříve poměrně chudá a z větší části byla zničena v průběhu dávných návštěv. Její největší význam a pozoruhodnost spočívá ve velkém množství epigrafických nápisů s letopočty a kreseb, které nemají v našich jeskyních analogii (Kalvárie). Celková délka dosud známých chodeb je 410 m, návštěvní okruh je bezbariérový a měří 220 m, prohlídka trvá cca 30 min.

Jeskyně Na Špičáku provozuje Správa jeskynní ČR.