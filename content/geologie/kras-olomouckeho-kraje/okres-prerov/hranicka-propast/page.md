---
title: Hranická propast
gallery: true
---

Hranická propast se nalézá na náhorní plošině, nad pravým svahem údolí Bečvy, nad železniční stanicí Teplice nad Bečvou. Je propastí typu light hole. Založena byla na výrazně tektonické poruše směru ssz.- jjv. Vrcholové ústí má rozměr přibližně 100 x 60 m. Tři svislé skalní stěny uzavírá na jv. poměrně strmý suťový svah, po němž lze sestoupit až k hladině jezírka v hloubce - 69,5 m. Pod hladinou jezírka pokračuje propast až do dosud známé hloubky vodní části - 220 m. Celková hloubla propasti tj. suché i zatopené části je – 289,5 m ( - 220 m dosaženo sondou, ponor člověka do hloubky -181 m). Podle geologické situace lokality a celkového vývoje s ohledem na analýzy kyselek a jejich teplotu, lze teoretickou hloubku pokračování propasti odhadovat až do 700 m. Hranická propast má i svoji suchou část, po ponoření přes jezírko a vodní úsek Zubatice se dá vstoupit do dómovité prostory Rotunda, v které je řada projevů hydrotermálního krasu, jako ve Zbrašovských aragonitových jeskyních (gejzírové stalagmity, aragonitové drúzy).

Zajímavostí je, že již v roce 1627 zakreslil Hranickou propast do své Mapy Moravy J. A. Komenský. Tak se tato propast stala prvním krasovým jevem v ČR zaznačeným na mapě.