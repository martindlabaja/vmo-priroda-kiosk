---
title: Šternberk – železorudná ložiska
gallery: true
---

Jedná se o rudní oblast těženou s přestávkami od středověku (intenzivně během třicetileté války) do poloviny 20. století (ve štole Otýlie u Chabičova byla ukončena v roce 1921, u Řídeče se těžilo do r. 1947). V 50tých letech byla ložiska prozkoumána, ale bylo zjištěno, že zásoby rud jsou nízké a ložiska jsou netěžitelná.

V širším okolí Šternberka jsou vyvinuty železné rudy typu Lahn-Dill, uložené v devonu  šternbersko-hornobenešovského pruhu (jílovité břidlice, vápence, vulkanické tufy a diabasy). Rudy jsou jemnozrnné, jsou složeny z magnetitu (zrnitý), hematitu (šupinatý), jaspilitu (jemnozrnný křemen zbarvený hematitem), Fe-chloritů (především chamositu), stilpnomelanu, karbonátů (kalcit, siderit). Poměrně vzácně Fe-rudy provází turmalín a apatit. Vápence i nadložní karbonské břidlice obsahují příměs Mn – větráním vznikly oxidické minerály Mn (psilomelan, wad, údajně i pyroluzit).