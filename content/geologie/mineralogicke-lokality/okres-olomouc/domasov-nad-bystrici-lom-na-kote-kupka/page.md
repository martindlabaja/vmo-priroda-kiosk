---
title: Domašov nad Bystřicí – lom na kótě Kupka
gallery: true
---

Opuštěný lom situovaný cca 1 km j. od obce. V tomto lomu byl zjištěn jeden z pěti nových minerálů, které byly pro světový mineralogický systém poprvé nalezeny na území Olomouckého kraje. Jde o kalciopetersit (fosforečnan mědi a vápníku) tvořící žlutozelené jehličky do 1,2 mm v tenkých žilkách s krystalky křemene a povlaky chryzokolu.

Kulmské břidlice a droby moravického souvrství jsou protínány žílami vzniklými v několika etapách. Starší etapa (krystalovala při variském vrásnění) je složena z křemene, kalcitu, chloritu, albitu a pyritu. Mladší etapa (vznikla po vrásnění) je tvořena křemenem (krystaly 2 cm), kalcitem (klence 2 cm), ankeritem (žilky), barytem a sulfidy. Vyniká zdejší baryt –  štěpné agregáty až 25 x 10 cm jsou největšími ukázkami barytu v kulmu Olomouckého kraje. Zjištěné sulfidy: galenit (krystalky i zrna), sfalerit (žlutohnědý), chalkopyrit, pyrit (impregnace). Sekundární minerály: kalciopetersit, chryzokol (sklovitý do 3 cm, zemitý do 10 cm), malachit, devillin, brochantit aj.