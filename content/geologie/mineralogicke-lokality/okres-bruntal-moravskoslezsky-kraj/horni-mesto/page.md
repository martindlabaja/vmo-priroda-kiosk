---
title: Horní Město
gallery: true
---

Rudy u Horního Města obsahují stříbro i malé množství zlata. Báňské práce byly zahájeny zřejmě v 11. stol., intenzivní těžba spadá do 15. a 16. stol., probíhala do hloubek cca 40 m. V 17. stol. těžbu stříbra postupně nahradila těžba železa (Skály, Tvrdkov) ukončená v r. 1880. Poslední etapa těžby Pb-Zn rud byla v letech 1965 – 1970; obsah stříbra kolísal v rozmezí 1 až 80 g/t.

Zrudnění je uloženo v devonských vulkanosedimentárních horninách vrbenské skupiny -  v keratofyrech (kyselé vulkanity) a v nadložních sericitických břidlicích. V ložiskové zóně mocné 100 m je 9 rudních těles o mocnosti do 6 m. Hlavní rudní minerály: pyrit, galenit a sfalerit (který na puklinách tvoří žlutohnědé krystaly do 1 cm), méně se vyskytuje chalkopyrit a arzenopyrit; stříbro je obsaženo v galenitu, tetraedritu a vzácných minerálech stříbra (proustit, ryzí Ag). Železorudné minerály (byly těženy u Skal a Tvrdkova): magnetit, hematit a chlority. Nerudní minerály: křemen, muskovit, albit, místy i kalcit. Na blízké lokalitě Skály u Rýmařova se velmi vzácně nalézá modrý beryl (mineralogická rarita). Ze sekundárních minerálů je nejvýznamnější malachit.