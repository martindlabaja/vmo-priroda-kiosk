---
title: Vernířovice – Františkova myslivna
gallery: true
---

Lokalita je známá od roku 1973, ale zásadní informace byly získány výzkumnými pracemi VMO kolem r. 2000. Další druhy minerálů byly nalezeny sběrateli v r. 2011. Nejvíce minerálů bylo získáno ve svahových sutích na jz. svahu kóty 1197 m, vzdálené od Františkovy myslivny 200 m j. směrem. Na puklinách aplitů desenských rul byl nalezen chlorit, křemen, adulár (narůžovělý), kalcit (bělavý), epidot (paprsčitý do 2 cm), prehnit (zelenavý, 10 mm). Nejvýznamnější složkou mineralizace je rutil v podobě červených plošných srostlic jehlicovitých jedinců o délce do 7 mm. Na puklinách okolních rul nalezli sběratelé krystalky křemene a 1 až 2 mm velké krystalky chloritu, albitu, aduláru, prehnitu. Na některých vzorcích se velmi vzácně vyskytuje anatas (červené dipyramidy do 1,5 mm), brookit (červené tabulky do 1 mm skládající srostlice do 2 mm) a v Evropě vzácný minerál babingtonit (černé tabulky do 1 mm a štěpné agregáty do 1,5 cm).