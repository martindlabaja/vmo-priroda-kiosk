---
title: Vernířovice – sesuv
gallery: true
---

Na pravém břehu Jeleního potoka, cca 1,5 km z. od kóty Velký Máj v nadmořské výšce asi 850 m (střed lokality). Na ploše 110 x 30 m byly při povodni v r. 1997 odplaveny svahové sutě a byl odkryt skalní podklad tvořený rulami s puklinami vyplněnými minerály alpské parageneze. V puklinách je nejvíc nápadný růžový adulár (krystaly 12 mm), zelenavý prehnit (agregáty do 4 cm), zelenočerný chlorit (odrůda klinochlor, šupinky do 3 mm) a tmavě olivový epidot (tabulkovitý do 2 mm). Ostatní minerály, které jsou v alpské mineralizaci běžné, se vyskytly poměrně vzácně (vějířovitý stilbit, perleťově lesklé tabulky heulanditu, zelenavé tabulky titanitu). Naproti tomu minerál babingtonit, který je v Evropě vzácný, byl v sesuvu nalézán dosti často a ve kvalitních ukázkách – černé štěpné agregáty do 4 cm nebo nedokonalé sloupečky do 10 mm.