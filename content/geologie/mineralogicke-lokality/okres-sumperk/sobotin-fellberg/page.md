---
title: Sobotín – Fellberg (Kožušná)
gallery: true
---

Na puklinách amfibolických břidlic se při těžbě kamene vyskytovaly vzorky se zeolity a titanitem. Lůmky jsou situovány na levém břehu Merty 900 m ssz. od zámku v Sobotíně. Zeolity jsou prezentovány chabazitem-K (klencové krystaly do 8 mm), stilbitem (tenká stébla do 5 mm), heulanditem (bílé perleťové tabulky do 4 mm), laumontitem (rozsýpavé stébelnaté shluky složené z jedinců cca 6 mm). Titanit tvoří žlutozelené tence tabulkovité krystaly do 4 cm, prehnit je v namodralých a vzácně až narůžovělých tabulkách do 5 mm. Lokalita je od roku 1997 součástí „Naučné mineralogické stezky Sobotín – Maršíkov“.