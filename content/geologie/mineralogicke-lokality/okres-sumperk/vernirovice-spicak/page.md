---
title: Vernířovice – Špičák
gallery: true
---

Jde o sz. výběžek Břidličné hory (1358 m). V chloritizovaných amfibolických břidlicích se vyskytuje několik nalezišť alpské mineralizace. Některé výchozy jsou drobné (cca 1 m), nejvýraznější skalní výchoz je od kóty vzdálený 350 m jv. směrem – tato skála je dlouhá 15 m a vysoká 5 až 8 m. Na puklinách je nejčastěji křemen (šedobílé krystaly 5 cm, křišťály výjimečně 3 cm) a prehnit (roubíkovité srostlice tence tabulkovitých krystalů do 15 mm). V Evropě velmi vzácný minerál babingtonit se na Vernířovicku vyskytuje relativně často, na uvedeném výchozu tvoří štěpné agregáty do 5 cm a krátce sloupcovité krystaly do 1 cm. Dále se vyskytuje chlorit, albit, adulár, epidot, kalcit, pyrit a titanit – tyto minerály tvoří krystaly od 2 do 4 mm.