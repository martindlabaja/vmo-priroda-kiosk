---
title: Vernířovice – Zadní Hutisko
gallery: true
---

Opuštěný lom, v němž byl těžen mastek pro vyzdívky sobotínských pecí i pro kamenické účely. Lom je situován u modré turistické stezky 1 km j. od kóty Homole (1209 m).

V amfibolitech sobotínského masivu jsou v prostoru lomu vedle sebe uloženy 3 čočky ultrabazik (peridotitů) metamorfovaných od centra k okraji na krupník, mastkovou břidlici, aktinolitickou břidlici a chlorotickou břidlici (na okraji čoček).

Minerály: bělošedý až zelenavý mastek (mimořádné jsou světle zelené agregáty do 12 cm typické pro tuto lokalitu a velmi vzácné tence tabulkovité krystalky), dolomit (bělavé krystaly tvaru klence do 15 cm), aktinolit (zelené jehlicovitý až stébelnaté agregáty do 20 cm), magnetit (krystaly jsou málo časté, do 10 mm), chlorit (tmavozelené lupenité agregáty do 15 mm). Na puklinách břidlic je v okolí lomu adulár, hematit (tabulky), heulandit (3 mm) a stilbit (2-3 mm).