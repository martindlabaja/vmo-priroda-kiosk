---
title: Sobotín – Pfarrerb
gallery: true
---

Lokalita byla objevena v r. 1864 při budování cesty do krupníkového lomu Storchberg na Smrčině (671 m). Lokalitu prozkoumal Kretschmer (1885), další výzkumné práce proběhly po 2. světové válce. V r. 1995 zdokumentovalo stav lokality Vlastivědné muzeum v Olomouci – výsledky byly využity při vybudování „Naučné mineralogické stezky Sobotín – Maršíkov“ (ve spolupráci Správy CHKO Jeseníky). Drúzy krystalů epidotu z Pfarrerbu jsou srovnatelné se světovou lokalitou Knappenwand v Rakousku. U Sobotína (na z. svahu lesní cesty asi 800 m vsv. od kostela) vyplňují minerály pukliny v amfibolitech sobotínského amfibolitového masivu. Mocnost puklin je v rozmezí 1 až 15 cm, místy naduřují do čočkovitých hnízd až 70 x 30 cm.

Na lokalitě se vyskytují pukliny albit-epidotové a epidot-prehnitové. Epidot s prehnitem je častěji v solitérních krystalech (až přes 10 cm), s albitem tvoří epidot větší drúzy. Prehnit vytváří krystaly i agregáty, albit bílé a průsvitné namodralé krystaly. Další minerály: aktinolit, adulár, titanit, stilbit a vzácný apatit (nafialovělé sloupce do 15 mm).