---
title: Sobotín – Smrčina (Storchberg)
gallery: true
---

Jámový lom v metamorfovaných ultrabazických horninách sobotínského amfibolitového masivu. Těžen byl krupník, který je uložen v mastkové břidlici lemované aktinolitickou břidlicí, po jejímž obvodě je vyvinuta chloritická břidlice. Krupníkem byly vyzdívány pece sobotínských železáren a byl užíván k dekoracím (např. v sobotínském kostele z roku 1607). Lokalita byla prozkoumána a v r. 1997 zařazena do „Naučné mineralogické stezky Sobotín – Maršíkov“ (Vlastivědné muzeum v Olomouci a Správa CHKO Jeseníky).

Krupník je šedavý až zelenavý, obsahuje mastek, chlorit a karbonáty (dolomit, magnezit). Do krupníku zarůstají krystaly apatitu (šedozelené sloupce do 10 cm). Aktinolitická břidlice je složena ze stébelnatých krystalů aktinolitu o velikosti až 10 x 1 cm. Chloritická břidlice je šupinatá, obsahuje lupeny chloritu do 4 cm a krystaly magnetitu do 2,5 cm.