---
title: Mineralogické lokality v Olomouckém kraji
---

Olomoucký kraj je na výskyt minerálů poměrně bohatý a lokality Pfarrerb a Zálesí patří k významným z celosvětového hlediska. Další naleziště jsou významná v rámci Evropy: Schinderhübel, Viebich, území mezi Špičákem a Františkovou myslivnou, okolí Zlatých Hor, Boží hora, Vycpálkův lom, Storchberg aj. Na lokalitě Schinderhübel byl v r. 1819 poprvé v Evropě nalezen vzácný chryzoberyl a Schinderhübel byl více než 80 let jeho jediným zdrojem v Evropě.

Na světě je známo 4550 minerálů, v ČR celkem 1276 druhů. Na lokalitách Olomouckého kraje bylo nalezeno 340 druhů nerostů, z nichž **5 je nových**, které byly poprvé na světě objeveny právě v Olomouckém kraji: **enstatit** (Ruda nad Moravou), **stilpnomelan** (Horní Údolí), **kalciopetersit** (Domašov nad Bystřicí), **zálesíit** a **litochlebit** (oba v Zálesí u Javorníka).