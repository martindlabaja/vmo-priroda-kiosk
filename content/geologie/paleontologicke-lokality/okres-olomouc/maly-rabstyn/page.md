---
title: Malý Rabštýn
gallery: true
---

Výrazný skalní útvar známý jako Malý Rabštýn je tvořen rytmicky se střídajícími polohami masivních drob a středně až hrubě zrnitých slepenců, jejichž mocnost kolísá od 1 do 10 m. Směrem do nadloží mají vrstvy menší mocnost a postupně přecházejí do jílovo-prachovitých

rytmitů až jílových břidlic. V profilu je možno sledovat řadu sedimentologických jevů jako erozi podložních vrstev, konvolutní laminace, proudové erozní stopy, gradační zvrstvení aj. Celý profil skalním útvarem měří cca 55 m. Z jílových břidlic jsou evidovány četné paleontologické nálezy: ichnofosilie *Dictyodora liebeana, Planolites beverleyensis,  Phycosiphon* isp., *Protopaleodictyon* isp., *Rhizocorallium* isp., *Zoophycos* isp., aj. a nově i rostlinné zbytky *Archaeopteridium* *tschermaki*.