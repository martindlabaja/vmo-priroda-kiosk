---
title: Chabičov
gallery: true
---

Na severním okraji obce Chabičov u Šternberka se nachází v blízkosti zatopeného lomu na paleobazalt rokle, ve které vystupují chabičovské břidlice. Ty náležejí ke stínavsko-chabičovskému souvrství. Stáří lokality je stanoveno do devonského svrchního emsu. Zkameněliny se vyskytují v tmavě šedých štípatelných prachových a slídnatých břidlicích, které navětrávají dohněda. Břidlice jsou tektonicky postižené, a také zkameněliny jsou značně deformované.

Z fosilií se často vyskytují trilobiti *Illaenula illaenoides, Struveaspis micromma, Moravocoryphe kettneri, Piriproetus* sp. a *Plagiolaria* sp. Společenstvo je zajímavé  zastoupením trilobitů slepých nebo s velmi redukovanýma očima. Mimo trilobity se vyskytují ortokonní nautiloidi, goniatiti (*Gyroceratites* *gracilis*), hojní tentakuliti, drobní, mlži (*Plectodonta* sp.) a zbytky primitivní psilofytní suchozemské flóry (*Chlupacia* *moravica*).