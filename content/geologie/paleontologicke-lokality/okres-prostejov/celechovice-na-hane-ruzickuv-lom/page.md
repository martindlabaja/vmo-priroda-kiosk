---
title: Čelechovice na Hané – Růžičkův lom
gallery: true
---

Opuštěný vápencový lom je světoznámým nalezištěm fosilií. V lomu vystupuje poloha čelechovických vápenců náležejících k macošskému souvrství. Jejich stáří je devonské. Jedná se především o hrubě lavicovité tmavošedé vápence s hojnými vložkami šedých a fialových vápnitých břidlic a slínovců (tzv. červené vrstvy).

Vápence i vápnité slínovce obsahují velmi bohatou fosilní faunu. Lom je od roku 1974 chráněn jako národní přírodní památka. Sběr zkamenělin je zakázán. Z fosilií převládají korálnatci: *Keriophyllum tabulatum, Moravophyllum* sp*., Calceola sandalina, Heliolites porosus, Favosites goldfussi, Coenites remesi, Syringoporella moravica*, stromatopory *Amphipora* sp*.*, mechovky, lilijice, ramenonožci *Athyris, Kaplex*, ostrakodi, mlži, plži *Euomphalus* a trilobiti *Schizoproetus celechovicensis, Dechenella rittbergensis, Scutellum flabelliferum*.