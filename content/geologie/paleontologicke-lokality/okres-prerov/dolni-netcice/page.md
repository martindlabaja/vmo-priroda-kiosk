---
title: Dolní Nětčice
gallery: true
---

Opuštěná a zčásti zasucená pískovna na severním konci obce při vozové cestě vedoucí k myslivně na okraji Paršovického polesí. Na povrch zde vystupují rozpadavé terciérní štěrky až slepence uložené na podložních spodnokarbonských břidlicích. V nadloží bazálních štěrků jsou přítomny jemnozrnné vápnité pískovce okrové barvy bohaté na fosilní měkkýše a ramenonožce. Z lokality jsou popisováni tito zástupci: misky *Discinisca* *carpathia* (ramenonožec) a na nich přisedlí svijonožci druhu *Balanus* *concavus*, *Pycnodonta* *cochlear* (ústřice) a hřebenatky rodu *Chlamys*. Dále se zde vyskytovaly poměrně hojně zuby žraloků a velmi vzácně zbytky lebky fosilního obratlovce *Hyotherium* *sommeringi.*