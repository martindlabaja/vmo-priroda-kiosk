---
title: Paleontologické lokality v Olomouckém kraji
---

Paleontologie je přírodní věda, která se zabývá studiem zkamenělin (fosilií). Pomocí zkamenělin studuje vývoj života i životních podmínek na Zemi. V minulosti se paleontologie soustředila zejména na popis zkamenělin, postupem času se paleontologové začali zabývat studiem společenstev, životních podmínek, vlastností prostředí, probíhajících procesů a reakce ekosystémů na různé události.

Paleontologie se jako vědní obor dělí na mnoho odvětví a specializací. Paleobotanika se zabývá studiem zkamenělých rostlin, paleozoologie pak studiem živočichů. Paleoichnologie se zabývá studiem zkamenělých stop. Mikropaleontologie studuje mikroskopické zkameněliny. Makropaleontologie studuje zkameněliny viditelné pouhým okem. Paleoekologie se zabývá vztahy mezi organismy a prostředím a organismy navzájem v minulých geologických dobách. Výsledků paleontologického studia využívají odborníci i z dalších oborů. Biologům podává informace o vývoji organismů, geologům poskytuje nástroj k poměrně přesnému určování stáří vrstev hornin.

V Olomouckém kraji se nachází mnoho velmi významných paleontologických lokalit. Nalezneme je především v mocných sledech usazených hornin devonu, karbonu, terciéru a kvartéru. Světově proslulé jsou čelechovické lomy s hojnými nálezy devonské fauny a sprašové pokryvy u Předmostí s velkým množstvím kostí pleistocénních obratlovců.