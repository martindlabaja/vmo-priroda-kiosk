---
title: Venušina sopka
gallery: true
---

Venušina sopka (655 m) leží jjv. od Bruntálu u obce Mezina. Ve vrcholové části, částečně denudované a částečně odtěžené, jsou zachovalá pyroklastika v maximální mocnosti 60 m (asi 140 m ssv. od vrcholu). Naduřené čelní části čedičových výlevů jsou odkryty dvěma stěnovými lomy u silnice Bruntál – Karlova Pláň. Jižněji položený lom je znám svou výrazně pravidelnou sloupovitou odlučností (průměr sloupů 40 – 80 cm). V severněji položeném, bývalém Natherově lomu, byla v podloží čedičů zjištěna štěrková terasa s valouny (12 m nad dnešní hladinou potoka). Na bázi čedičového proudu je zachována pozoruhodná chodbovitá dutina dlouhá přes 20 m. Petrografické složení: nefelinický bazanit přecházející do olivinického nefelinitu. V hornině bývají patrná zelená zrna olivínu do 5 mm a černé smolně lesklé hlízky vulkanického skla. Staří je datováno cca 0,9 mil. let.