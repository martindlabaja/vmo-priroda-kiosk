---
title: Uhlířský vrch
gallery: true
---

Uhlířský vrch (671 m) se nalézá jz. od Bruntálu. Jedná se o denudovaný smíšený vulkán, s podložím tvořeným spodnokarbonskými drobami, prachovcovými a jílovitými břidlicemi. Vrcholová část se skládá ze dvou reliktů nasypaného valu tvořeného nedokonale zpevněnými tufy (jejich mocnost je až 45 m). Lávový proud směřující v délce 1800 m k V dosahuje k železniční trati Olomouc – Bruntál. Na v. a jv. straně Uhlířského vrchu jsou velmi instruktivně odkryty profily pyroklastiky ve dvou opuštěných lomových stěnách. Vedle jemných částic (popel a lapily) je možno vidět i pyroklastické bomby do velikosti 80 cm. Petrografické složení čedičových hornin odpovídá nefelinickému bazanitu s přechody k alkalickému olivinickému čediči nebo olivinickému nefelinitu. Stáří explozivní a efuzivní fáze vulkánu je cca 1,5 mil. let.